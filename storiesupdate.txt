भुवाली की इस छोटी-सी कॉटेज में लेटा-लेटा मैं सामने के पहाड़ देखता हूँ।
पानी-भरे, सूखे-सूखे बादलों के घेरे देखता हूँ।
बिना आँखों के झटक-झटक जाती धुंध के निष्फल प्रयास देखता हूँ और फिर लेटे-लेटे अपने तन का पतझार देखता हूँ।
सामने पहाड़ के रूखे हरियाले में रामगढ़ जाती हुई पगडंडी मेरी बाँह पर उभरी लंबी नस की तरह चमकती है।
पहाड़ी हवाएँ मेरी उखड़ी-उखड़ी साँस की तरह कभी तेज़, कभी हौले, इस खिड़की से टकराती हैं; पलंग पर बिछी चद्दर और ऊपर पड़े कंबल से लिपटी मेरी देह चूने की-सी कच्ची तह की तरह घुल-घुल जाती है।
और बरसों के ताने-बाने से बुनी मेरे प्राणों की धड़कनें हर क्षण बंद हो जाने के डर में चूक जाती हैं।
मैं लेटा रहता हूँ और सुबह हो जाती है।
मैं लेटा रहता हूँ शाम हो जाती है।
मैं लेटा रहता हूँ रात झुक जाती है।
दरवाज़े और खिड़कियों पर पड़े परदे मेरी ही तरह दिन-रात, सुबह-शाम, अकेले मौन-भाव से लटकते रहते हैं।
कोई इन्हें भरे-भरे हाथों से उठाकर कमरे की ओर बढ़ा नहीं आता।
कोई इस देहरी पर अनायास मुसकराकर खड़ा नहीं हो जाता।
रात, सुबह, शाम बारी-बारी से मेरी शय्या के पास घिर-घिर आते हैं और मैं अपनी इन फीकी आँखों से अँधेरे और उजाले को नहीं, लोहे के पलंग पर पड़े अपने-आपको देखता हूँ, अपने इस छूटते-छूटते तन को देखता हूँ।
और देखकर रह जाता हूँ।
आज इस तरह जाने के सिवाय कुछ भी मेरे वश में नहीं रह गया।
सब अलग जा पड़ा है।
अपने कंधों से जुड़ी अपनी बाँहों को देखता हूँ, मेरी बाँहों में लगी वे भरी-भरी बाँहें कहाँ हैं।
कहाँ हैं वे सुगंध-भरे केश, जो मेरे वक्ष पर बिछ-बिछ जाते थे? कहाँ हैं वे रस-भरे अधर जो मेरे रस में भीग-भीग जाते थे? सब था, मेरे पास सब था।
बस, मैं आज-सा नहीं था।
जीने का संग था, सोने का संग था और उठने का संग था।
मैं धुले-धुले सिरहाने पर सिर डालकर सोता रहता और कोई हौले से चमककर कहता—उठोगे नहीं।
भोर हो गई।
आँखें बंद किए-किए ही हाथ उस मोहभरी देह को घेर लेते और रात के बीते क्षणों को सूँघ लेने के लिए अपनी ओर झुकाकर कहते—इतनी जल्दी क्यों उठती हो।
हल्की-सी हँसी और बाँहें खुल जातीं।
आँखें खुल जातीं और गृहस्थी पर सुबह हो आती।
फूलों की महक में नाश्ता लगता।
धुले-ताज़े कपड़ों मे लिपटकर गृहस्थी की मालकिन अधिकार भरे संयम से सामने बैठे रात के सपने साकार कर देती।
प्याले में दूध उँड़ेलती उन अँगुलियों को देखता।
क्या मेरे बालों को सहला-सहलाकर सिहरा देने वाला स्पर्श इन्हीं की पकड़ में है? आँचल को थामे आगे की ओर उठा हुआ कपड़ा जैसे दोनों ओर की मिठास को सँभालने को सतर्क रहता।
क्षण-भर को लगता, क्या गहरे में जो मेरा अपना है, यह उसके ऊपर का आवरण है या जो केवल मेरा है, वह इससे परे, इससे नीचे कहीं और है।
एक शिथिल मगर बहती-बहती चाह विभोर कर जाती।
मैं होता, मुझसे लगी एक और देह होती।
उसमें मिठास होती, जो रात में लहरा-लहरा जाती।
और एक रात भुवाली के इस क्षयग्रस्त अँधियारे में आती है।
कंबल के नीचे पड़ा-पड़ा मैं दवा की शीशियाँ देखता हूँ और उन पर लिखे विज्ञापन देखता हूँ।
घूँट भरकर अब इन्हें पीता हूँ, तो सोचता हूँ, तन के रस रीत जाने पर हाड़-मांस सब काठ हो जाते हैं, मिट्टी नहीं कहता हूँ, क्योंकि मिट्टी हो जाने से तो मिट्टी से फिर रस उभरता है, अभी तो मुझे मिट्टी होना है।
कैसे सरसते दिन थे! तन-मन को सहलाते-बहलाते उस एक रात को मैं आज के इस शून्य में टटोलता हूँ।
सर्दियों के एकांत मौन में एकाएक किसी का आदेश पाकर मैं कमरे की ओर बढ़ता हूँ।
बल्ब के नीले प्रकाश में दो अधखुली थकी-थकी पलकें ज़रा-सी उठती हैं और बाँह के घेरे तले सोए शिशु को देखकर मेरे चेहरे पर ठहर जाती हैं।
जैसे कहती हों—तुम्हारे आलिंगन को तुम्हारा ही तन देकर सजीव कर दिया है।
मैं उठता हूँ, ठंडे मस्तक को अधरों से छूकर यह सोचते-सोचते उठता हैं कि जो प्यार तन में जगता है, तन से उपजता है, वही देह पाकर दुनिया में जी भी आता है।
पर कहीं एक दूसरा प्यार भी होता है जो पहाड़ के सूखे बादलों की तरह उठ-उठ आता है और बिना बरसे ही भटक-भटककर रह जाता है।
वर्षों बीते।
एक बार गर्मी में पहाड़ गया था।
बुआ के यहाँ पहली बार उन आँखों-सी आँखों को देखा था।
धुपाती सुबह थी।
नाश्ते की मेज़ से उठा, तो परिचय करवाते-करवाते न जाने क्यों बुआ का स्वर ज़रा-सा अटका था।
साँस लेकर कहा- “मिन्नी से मिलो, रवि, दो ही दिन यहाँ रुकेगी।
”— बुआ के मुख से यह फीका परिचय अच्छा नहीं लगा।
वह कुछ बोली नहीं, सिर हिलाकर अभिवादन का उत्तर दिया और ज़रा-सी हँस दी।
उस दूर-दूर तक लगने वाले चेहरे से मैं अपने को लौटा नहीं सका।
उस पतले, किंतु भरे-भरे मुख पर कसकर बाँधे घुँघराले बालों को देखकर मन में कुछ ऐसा-सा हो आया कि किसी के गहरे उलाहने की सज़ा अपने को दे डाली गई है।
सब उठकर बाहर आए, तो बुआ के बच्चे उस दुबली देह पर पड़े आँचल को खींच स्नेहवश उन बाँहों से लिपट-लिपट गए—मन्नो जीजी।
मन्नो जीजी।
बुआ किसी काम से अंदर जा रही थी, खिलखिलाहट सुनकर लौट पड़ीं।
बुआ का वह कठिन, बँधा और खिंचावट को छिपाने वाला चेहरा मैं आज भी भूला नहीं हूँ।
कड़े हाथों से बच्चों को छुड़ाती, ठंडी निगाह से मन्नो को देखती हुई ढीले स्वर में बोली- “जाओ मन्नो, कहीं घूम आओ।
तुम्हें उलझा-उलझाकर तो ये बच्चे तंग कर डालेंगे।
”—माँ की घुड़की आँखों-ही-आँखों में समझकर बच्चे एक ओर हो गए।
बुआ के ख़ाली हाथ जैसे झेंपकर नीचे लटक गए और मन्नो की बड़ी-बड़ी आँखों की घनी पलकें न उठी, न गिरी, बस एकटक बुआ की ओर देखती गई।
बुआ इस संकोच से उबरी, तो मन्नो धीमी गति से फाटक से बाहर हो गई थी।
कुछ समझ लेने के लिए आग्रह से बुआ से पूछा- “कहो तो बुआ, बात क्या है? 

बुआ अटकी, फिर झिझककर बोली- “बीमार है, रवि, दो वर्ष सैनेटोरियम में रहने के बाद अब सेठजी ने वहीं कॉटेज ले दी है।
साथ घर का पुराना नौकर रहता है।
कभी अकेले जी ऊब जाता है, तो चार-दिन को शहर चली जाती है।
“नहीं, नहीं, बुआ।
”—मैं धक्का खाकर जैसे विश्वास नहीं करना चाहता।
“रवि, जब कभी चार-छ: महीने बाद लड़की को देखती हूँ, तो भूख-प्यास सब सूख जाती है।
” 

मैं बुआ की इस सच्चाई को कुरेद लेने को कहता हूँ- “बुआ, बच्चों को एकदम अलग करना ठीक नहीं हुआ, पल-भर तो रुक जाती।
” 

बुआ ने बहुत कड़ी निगाह से देखा, जैसे कहना चाहती हो—तुम यह सब नहीं समझोगे और अंदर चली गई।
बच्चे अपने खेल में जुट गए थे।
मैं खड़ा-खड़ा बार-बार सिगरेट के धुँए से अपने तन का भय और मन की जिज्ञासा उड़ाता रहा।
उलझा-उलझा-सा मैं बाहर निकला और उतराई उतरकर झील के किनार-किनारे हो गया।
सड़क के साथ-साथ इस ओर छाँह थी।
उछल-उछल आती पानी की लहरें कभी धूप से रुपहली हो जाती थीं।
देवी के मंदिर के आगे पहुँचा, तो रुका, जंगले पर हाथ टिकाए झील में नौकाओं की दौड़ को देखता रहा।
बलिष्ठ हाथों में चप्पू थामे कुछ युवक तेज़ रफ़्तार से तालीताल की ओर जा रहे हैं, पीछे की कश्ती में अपने तन-मन से बेख़बर एक प्रौढ़ बैठे ऊँघ रहे हैं।
उसके पीछे बोट-क्लब की किश्ती में विदेशी युवतियाँ।
फिर और दो-चार पालवाली नौकाएँ।
एकाएक किश्ती में नहीं, जैसे पानी की नीची सतह पर वही पीला चेहरा देखता हूँ, वही बड़ी-बड़ी आँखें, वही दुबली-पतली बाँहें, वही बुआ के घरवाली मन्नो।
दो-चार बार मन ही मन नाम दोहराता हूँ, मन्नो, मन्नो, मन्नो।
मैं ऊँचे किनारे पर खड़ा हूँ और पानी के साथ-साथ मन्नो वहीं चली जा रही है।
खिंचे घुँघराले बाल, अनझपी पलकें।
पर बुआ कहती थी बीमार है, मन्नो बीमार है।
जंगले पर से हाथ उठाकर बुआ के घर की दिशा में देखता हूँ।
चीना की चोटी अपने पहाड़ी संयम से सिर उठाए सदा की तरह सीधी खड़ी है।
एक ढलती-सी पथरीली ढलान को उसने जैसे हाथ से थामे रखा है और मैं नीचे इस सड़क पर खड़े-खड़े सोचता हूँ कि सब-कुछ रोज़ जैसा है, केवल मन से उभर-उभर आती वे दो आँखें नई हैं और उन दो आँखों के पीछे की वही बीमारी।
जिसे कोई छू नहीं सकता, कोई उबार नहीं सकता।
घर पहुँचा, तो बुआ बच्चों को लेकर कहीं बाहर चली गई थी।
कुछ देर ड्राइंग-रूम में बैठा-बैठा बुआ के सुघड़ हाथों द्वारा की गई सजावट देखता रहा।
क़ीमती फूलदानों में पगाई गई पहाड़ी झाड़ियाँ सुंदर लगती थीं।
कैबिनेट पर बड़ी फ्रेम में लगे सपरिवार चित्र के आगे खड़ा हुआ, तो बुआ के साथ खड़े फूफा की ओर देखकर सोचता रहा कि बुआ के लिए इस चेहरे पर कौन-सा आकर्षण है, जिससे बंधी-बंधी वह दिन-रात, वर्ष-मास अपने को निभाती चली आती है।
पर नहीं, बुआ ही के घर में होकर यह सोचना मन के शील से परे है।
झिझककर ड्राइंग-रूम से निकलता हूँ और अपने कमरे की सीढ़ियाँ चढ़ जाता हूँ।
सिगरेट जलाकर झील के दक्खिनी किनारे पर खुलती खिड़की के बाहर देखने लगता हूँ।
हरे पहाड़ों के छोटे-बड़े आकारों में टीन की लाल-लाल छतें और बीच-बीच में मटियाली पगडंडियाँ।
बुआ खाने तक लौट आएगी और मन्नो भी तो।
देर तक टन-टन के साथ नौकर ने खाने के लिए अनुरोध किया।
“खाना लगेगा, साहिब?” 
“बुआ कब तक लौटेंगी?” 
“खाने को तो मना कर गई हैं।
” 
कथन के रहस्य को मैं इन अर्थहीन-सी आँखों में पढ़ जाने के प्रयत्न में रहता हूँ।
—“और जो मेहमान हैं?” 
नौकर तत्परता से झुककर- “आपके साथ नहीं, साहिब।
वह अलग से ऊपर खाएँगी।
” 
मैं एक लंबी साँस भरकर जले सिगरेट के टुकड़े को पैर के नीचे कुचल देता हूँ।
शायद साथ खाने के डर से छुटकारा पाने पर या शायद साथ न खा सकने की विवशता पर।
इस दिन खाने की मेज़ पर अकेले खाना खाते-खाते क्या सोचता रहा था, आज तो याद नहीं।
बस इतना याद है, काँटे-छुरी से उलझता बार-बार मैं बाहर की ओर देखता था।
मीठा कौर मुँह में लेते ही घोड़े की टाप सुनाई दी, ठिठककर सुना- “सलाम साहिब।
” 
धीमी मगर सधी आवाज़- “दो घंटे तक पहुँच सकोगे न?” 
“जी, हुज़ूर।
” 
सीढ़ियों पर आहट हुई और अपने कमरे तक पहुँचकर ख़त्म हो गई।
खाने के बर्तन उठ गए।
मैं उठा नहीं।
दोबारा कॉफ़ी पी लेने के बाद भी वहीं बैठा रहा।
एकाएक मन में आया कि किसी छोटे-से परिचय से मन में इतनी दुविधा उपजा लेना कम छोटी दुर्बलता नहीं है।
आख़िर किसी से मिल ही लिया हूँ तो उसके लिए ऐसा-सा क्यों हुआ जा रहा हूँ।
घंटे-भर बाद मैं किसी की पैरों चली सीढ़ियों पर ऊपर चढ़ा जा रहा था।
खुले द्वार पर परदा पड़ा था।
हौले से थाप दी।
“चले आइए।
” 
परदा उठाकर देहरी पर पाँव रखा।
हाथ में कश्मीरी शाल लिए मन्नो अटैची के पास खड़ी थी।
देखकर चौंकी नहीं।
सहज स्वर में कहा- “आइए” और सोफ़े पर फैले कपड़े उठाकर कहा- “बैठिए।
” 
बैठते-बैठते सोचा, बुआ के घर-भर में सबसे अधिक सजा और साफ़ कमरा यही है।
नया-नया फ़र्नीचर, क़ीमती परदे और इन सबमें हलके पीले कपड़ों में लिपटी मन्नो।
अच्छा लगा।
बात करने को कुछ भी न पाकर बोला- “आप लंच तो।
” 

“जी, ले चुकी हूँ।
” और भरपूर निगाहों से मेरी ओर देखती रही।
मैं जैसे कुछ कहलवा लेने को कहता हूँ- “बुआ तो कहीं बाहर गई हैं।
” 
सिर हिलाकर मन्नो शाल की तह लगाती है और सूटकेस में रखते-रखते कहती है- “शाम में पहले ही नीचे उतर जाऊँगी।
बुआ से कहिएगा, एक दिन को आई थी।
” 
“बुआ तो आती ही होंगी।
” 
इसका उत्तर न शब्दों में आया, न चेहरे पर।
कहते-कहते एक बार रुका, फिर न जाने कैसे आग्रह से कहा- “एक दिन और नहीं रुक सकेंगी?” 
वह कुछ बोली नहीं।
बंद करते सूटकेस पर झुकी रही।
फिर पल-भर बाद जैसे स्नेह-भरे हाथ से अपने बालों को छुआ और हँसकर कहा- “क्या करूँगी यहाँ रहकर? भुवाली के इतने बड़े गाँव के बाद यह छोटा-सा शहर मन को भाता नहीं।
” 
वह छोटी-सी खिलखिलाहट, वह कड़वाहट से भरे का व्यंग्य, आज इतने वर्षों के बाद भी, मैं वैसे ही बिल्कुल वैसे ही सुन पाता हूँ।
वही शब्द हैं, वही हँसी है और वही पीली-सी सूरत।
हम संग-संग नीचे उतरे थे।
मेरी बाँह पर मन्नो का कोट था।
नौकर और माली ने झुककर सलाम किया और अतिथि से इनाम पाया।
साईस ने घोड़े को थपथपाया।
“हुज़ूर, चढ़ेंगी?” 
उड़ी-उड़ी नज़र उन आँखों की बाँह पर लटके कोट पर अटकी।
“पैदल आऊँगी।
थोड़ा आगे-आगे लिए चलो।
” 
चाहा कि घोड़े पर चढ़ जाने के लिए अनुरोध करुँ।
पर कह नहीं पाया।
फाटक से बाहर होते-होते वह पल-भर को पीछे मुड़ी, जैसे छोड़ने के पहले घर को देखती हो।
फिर एकाएक अपने को संभालकर नीचे उतर गई।
राह में कोई भी कुछ बोला नहीं।
टैक्सी खड़ी थी, सामान लगा।
ड्राइवर ने उन कठिन क्षणों को मानो भाँपकर कहा- “कुछ देर है, साहिब?” 
मन्नो ने इस बार कहीं देखा नहीं।
कोट लेने के लिए मेरी ओर हाथ बढ़ा दिया।
वह कार में बैठी।
कुली ने तत्परता से पीछे से कंबल निकाला और घुटनों पर डालते हुए कहा- “कुछ और, मेम साहिब?” 
घुँघराली छाँह ढीली-सी होकर सीट के साथ जा टिकी।
घुटनों पर पतली-पतली-सी विवश बाँहें फैलाते हुए धीरे-से कहा- “नहीं, नहीं, कुछ और नहीं।
धन्यवाद।
” 
अधखुले काँच में अंदर झाँका।
मुख पर थकान के चिह्न थे।
बाँहों में मछली—मुखी कंगन थे।
आँखों में क्या था, यह मैं पढ़ नहीं पाया।
वह पीली, पतझड़ी दृष्टि उन हाथों पर जमी थी, जो कंबल पर एक-दूसरे से लगे मौन पड़े थे।
कार स्टार्ट हुई।
मैं पीछे हटा और कार चल दी।
विदाई के लिए न हाथ उठे न अधर हिले।
मोड़ तक पहुँचने तक पीछे के शीशे से सादगी से बँधा बालों का रिबन देखता रहा और देर तक वह दर्दीले धन्यवाद की गूँज सुनता रहा—नहीं, नहीं, कुछ और नहीं।
वे पल अपनी कल्पना में आज भी लौटाता हूँ, तो जी को कुछ होने लगता है।
उस कार को भगा ले जाने वाली सूखी सड़क से घूमकर मैं ताल के किनारे-किनारे चला जा रहा हूँ।
अपने को समझाने-बुझाने पर भी वह चेहरा, वह बीमारी मन पर से नहीं उतरती।
रुक-रुककर, थक-थककर जैसे मैं उस दिन घर की चढ़ाई चढ़ा था, उसे याद कर आज भी निढाल हो जाता हूँ।
घर पहुँचा।
बरामदे में से कुली फ़र्नीचर निकाल रहे थे।
मन धक्का खाकर रह गया।
तो उस मन्नो के कमरे की सजावट, सुख-सुविधा, सब किराए पर बुआ ने जुटाए थे।
दोपहर में बुआ के प्रति जो कुछ जितना भी अच्छा लगा था, वह सब उल्टा हो गया।
आगे बढ़ा, तो द्वार पर बुआ खड़ी थी।
संदेह से मुझे देख और पास होकर फीके गले से कहा- “रवि, मुँह-हाथ धो डालो, सामान सब तैयार मिलेगा वहाँ, जल्दी लौटोगे न, चाय लगने को ही है।
” 
चुपचाप बाथरूम में पहुँच गया।
सामान सब था।
मुँह-हाथ धोने से पहले गिलास में ढककर रखे गर्म पानी से गला साफ़ किया।
ऐसा लगा किसी की घुटी-घुटी जकड़ में से बाहर निकल आया हूँ।
कपड़े बदलकर चाय पर जा बैठा।
बच्चे नहीं, केवल बुआ थी।
बुआ ने चाय उँड़ेली और प्याला आगे कर दिया।
“बुआ।
” 

बुआ ने जैसे सुना नहीं।
“बुआ, बुआ।
”—पल-भर के लिए अपने को ही कुछ ऐसा-सा लगा कि किसी और को पुकारने के लिए बुआ को पुकार रहा हूँ।
बुआ ने विवश हो आँखें ऊपर उठाईं।
समझ गया कि बुआ चाहती हैं, कुछ कहूँ नहीं, पर मैं नहीं रुका।
“बुआ, दो दिन की मेहमान तो एक ही दिन में चली गई।
” 
बुआ चम्मच से अपनी चाय हिलाती रही।
कुछ बोली नहीं।
इस मौन से और भी निर्दयी हो आया।
“कहती थी- “बुआ से कहना मैं एक ही दिन को आई थी।
” 
इमके आगे बुआ जैसे कुछ और सुन नहीं सकी।
गहरा लंबा श्वास लेकर आहत आँखों से मुझे देखा- “तुम कुछ और नहीं कहोगे, रवि”, और चाय का प्याला वही छोड़ कमरे से बाहर हो गई।
उस रात दौरे से फूफा के लौटने की बात थी।
नौकर से पूछा, तो पता लगा, दो दिन के बाद आने का तार आ चुका है।
चाहा, एक बार बुआ के कमरे तक हो आऊँ, संकोचवश पाँव उठे नहीं।
देर बाद सीढ़ियों में अपने को पाया, तो सामने मन्नो का ख़ाली कमरा था।
आगे बढ़कर बिजली जलाई, सब ख़ाली था, न परदे, न फ़र्नीचर।
न मन्नो।
” एकाएक अँगीठी में लगी लकड़ियों को देख मन में आया, आज वह यहाँ रहती, तो रात देर गए इसके पास यहीं बैठती और मैं शायद इसी तरह जैसे अब यहाँ आया हूँ, उसके पास आता, उसके।
यह सब क्या सोच रहा हूँ, क्यों सोच रहा हूँ।
किसी अनदेखे भय से घबराकर नीचे उतर आया।
खिड़की से बाहर देखा, अँधेरा था।
सिरहाना खींचा, बिजली बुझाई और बिस्तर पर पड़े-पड़े भुवाली की वह छोटी-सी कॉटेज देखता रहा, जहाँ अब तक मन्नो पहुँच गई होगी।
“रवि।
” 
मैं चौंका नहीं, यह बुआ का स्वर था।
बुआ अँधेरे में ही पास आ बैठी और हौले-हौले सिर हिलाती रही।
“बुआ।
” 
बुआ का हाथ पल-भर को थमा।
फिर कुछ झुककर मेरे माथे तक आ गया।
रुँधे स्वर से कहा- “रवि, तुम्हें नहीं, उस लड़की को दुलराती हूँ।
अब यह हाथ उस तक नहीं पहुँचता।
” 
मैं बुआ का नहीं, मन्नो का हाथ पकड़ लेता हूँ।
बुआ देर तक कुछ बोली नहीं।
फिर जैसे कुछ समझते हुए अपने को कड़ा कर बोली- “रवि, उसके लिए कुछ मत सोचो, उसे अब रहना नहीं है।
” 

मैं बुआ के स्पर्श-तले सिहरकर कहता हूँ- “बुआ, मुझे ही कौन रहना है?” 
आज वर्षों बाद भुवाली में पड़े-पड़े मैं असंख्य बार सोचता हूँ कि उस रात मैं अपने लिए यह क्यों कह गया था? क्यों कह गया था वे अभिशाप के बोल, जो दिन-रात मेरे इस तन-मन पर से सच्चे उतरे जा रहे हैं।
सुनकर बुआ को कैसा लगा, नहीं जानता।
वह हाथ खींचकर उठ बैठी।
रोशनी की और पूरी आँखों से मुझे देखकर अविश्वास और भर्त्सना से बोली- “पागल हो गए हो, रवि! उसके साथ अपनी बात जोड़ते हो।
जिसके लिए अब कोई राह नहीं रह गई, कोई और राह नहीं रह गई।
” 

फिर कुर्सी पर बैठते-बैठते कहा- “रवि, तुम तो उसे सुबह-शाम तक ही देख पाए हो।
मैं वर्षों से उसे देखती आई हूँ और आज पत्थर-सी निष्ठुर हो गई हूँ।
उसे अपना बच्चा ही करके मानती रही हूँ, यह नहीं कहूँगी।
अपने बच्चों की तरह तो अपने बच्चों के सिवाय और किसे रखा जा सकता है।
पर जो कुछ जितना भी था, वह प्यार, वह देखभाल सब व्यर्थ हो गए हैं।
कभी छुट्टी के दिन उसकी बोर्डिंग से आने की राह तकती थी, अब उसके आने से पहले उसके जाने का क्षण मनाती हूँ।
और डरकर बच्चों को लिए घर से बाहर निकल जाती हूँ।
” 
बुआ के बोल कठिन हो आए।
“रवि, जिसे बचपन के मोहवश कभी डराना नहीं चाहती थी, आज उसी से डरने लगी हूँ।
उसकी बीमारी से डरने लगी हूँ।
” फिर स्वर बदलकर कहा- “तुम्हारा ऐसा जीवट मुझमें नहीं कि कहूँ, डरती नहीं हूँ”—बुआ ने यह कहकर जैसे मुझे टटोला और मैं बिना हिले-डुले चुपचाप लेटा रहा।
बुआ असमंजस में देर तक मुझे देखती रही।
फिर जाने को उठी और रुक गई।
इस बार स्वर में आग्रह नहीं, चेतावनी थी—“रवि, कुछ हाथ नहीं लगेगा।
जिसके लिए सब राह रुकी हों, उसके लिए भटको नहीं।
” 

पर उस दिन बुआ की बात मैं समझा नहीं, चाहने पर भी नहीं।
अगली सुबह चाहा कि घूम-घूमकर दिन बिता दूँ।
घोड़ा दौड़ाता लड़ियाकोटा पहुँचा और उन्हीं पैरों लौट आया।
घर की ओर मुँह करते-करते न जाने क्यों, मन को कुछ ऐसा लगा कि मुझे घर नहीं, कहीं और पहुँचना है।
चढ़ाई के मोड़ पर कुछ देर खड़ा-खड़ा सोचता रहा और जब ढलती दुपहरी में तल्लीताल की उतराई उतरा, तो मन के आगे सब साफ़ था।
मुझे भुवाली जाना था।
बस से उतरा।
अड्डे पर रामगढ़ के लाल-लाल सेबों के ढेर देखकर यह नहीं लगा कि यही भुवाली है।
बस में सोचता आया था कि वहाँ घुटन होगी, पर चीड़ के ऊँचे-ऊँचे पेड़ों से लहराती हवाएँ बह-बह आती थीं।
छाँह ऊपर उठती है, धूप नीचे उतरती है और भुवाली मन को अच्छी लगती है।
तन को अच्छी लगती है।
चौराहे से होकर पोस्ट ऑफ़िस पहुँचा।
कॉटेज का पता लिया और छोटे-से पहाड़ी बाज़ार में होता हुआ ‘पाइन्स’ की ओर हो लिया।
खुली-चौड़ी सड़क के मोड़ से अच्छी-सी पतली राह कॉटेज की ओर जाती थी।
जंगले के नीचे देखा, अलग-अलग खड़े पहाड़ों के बीच की जगह पर एक खुली-चौड़ी घाटी बिछी थी।
तिरछे सीधे, छोटे-छोटे खेत किसी के घुटने पर रखे कसीदे के कपड़े की तरह धरती पर फैले थे।
दूर सामने दक्खिन की ओर पानी का ताल धूप में चाँदी के थाल की तरह चमकता था।
इस पहली बार भुवाली आने के बाद मैं एक बार नहीं, कई बार यहाँ आया।
लौट-लौटकर यहाँ आया, पर उस आने-जैसा आना तो फिर कभी नहीं आया।
मैं चलता हूँ, और कुछ सोचता नहीं हूँ।
न यह सोचता कि मन्नो के पास जा रहा हूँ, न यह सोचता हूँ कि मैं जा रहा हूँ।
बस चला जा रहा हूँ।
पेड़ के तने पर लिखा है, ‘पाइन्स’।
लकड़ी का फाटक खोलता हूँ और गमलों की क़तारों के साथ-साथ बरामदे तक पहुँच जाता हूँ।
कार्पेट पर हौले-हौले पाँव रखता हूँ कि कम आवाज़ हो।
द्वार खटखटाता हूँ और झुकी कमर पर अनुभवी चेहरा इधर बढ़ा आता है।
जान लेता हूँ कि यही पुराना नौकर है।
“घर में हैं?” 
“बिटिया को पूछते हो, बेटा?” 
मैं सिर हिलाता हूँ।
“बिटिया नीचे ताल को उतरी थीं, लौटती ही होंगी।
” 
मैं बाहर खुले में बैठा-बैठा प्रतीक्षा करता हूँ।
मन्नो अब आ रही है, आने वाली है, आती ही होगी।
थककर फाटक की ओर पीठ कर लेता हूँ, जब यह सोचूँगा कि वह देर से आएगी, तो वह जल्दी आएगी।
घोड़े की टाप सुन पड़ती है।
अपने को रोक लेता हूँ और मुड़कर देखता नहीं।
“बाबा!”—पुकार का-सा स्वर।
लगा कि दो आँखें मेरी पीठ पर हैं।
उठा।
बढ़कर मन्नो की ओर देखा, आँखों में न आश्चर्य था, न उत्कंठा थी, न उदासीनता थी।
बस, मन्नो की ही आँखों की तरह वे दो आँखें मेरी ओर देखती चली गई थीं।
“बाबा।
”—बूढ़ा नौकर लपककर घोड़े के पास आया और लाड़ के-से स्वर में बोला- “उतरो बिटिया, बहुत देर कर दी।
”—और हाथ आगे बढ़ा दिया।
मन्नो सहारा लेकर नीचे उतरी।
—“तनिक अम्मा को तो बुलाओ बाबा, मेरा जी अच्छा नहीं।
” 
“सुख तो है, बिटिया।
” 
चिंता का यह स्वर सुनकर बिटिया ज़रा-सा हँस दी, फिर रुककर लंबी साँस भरकर बोली- “अच्छी-भली हूँ, बाबा, बड़ी अम्मा से कहो, बिछौना लगा दें।
” 
बाबा ने बिटिया के लिए कुर्सी खींच दी।
फिर सहमकर पूछा- “बिटिया, 
लेटोगी?” 
“हाँ, बाबा।
” 
इस बार मन्नो ने बाबा की ओर देखा नहीं, जैसे कोई अपराध बन आया हो, फिर मेरी ओर झुककर कहा- “क्या बहुत देर हुई?” 
“नहीं।
” मैं सिर हिलाता हूँ, पर आँखें नहीं।
इस बार झिझक से नहीं, अधिकार से पूछता हूँ- “क्या जी अच्छा नहीं?” 
मन्नो ने पल-भर को थकी-थकी पलकें मूँद ली और कुछ बोली नहीं।
बूढ़ी दादी दौड़ी-दौड़ी शाल लिए आई और कंधों पर ओढ़कर जैसे अपने 
को ही दिलासा देने के लिए कहा- “मन्नो, ख्याली क्यों घबराने लगी।
अभी सब ठीक हुआ जाता है।
इनके लिए चाय भेजूँ।
मन्नो एकदम कुछ कह नहीं पाई।
फिर कुछ सोचकर बोली- “अम्मा, पूछ देखो।
पिएँगे तो नहीं।
” 
मैं कुछ ठीक-ठीक समझा नहीं।
व्यस्त होकर कहा- “नहीं, नहीं, मुझे अभी कुछ भी पीना नहीं है।
” 
मन्नो ने जैसे न सुना, न मुझे देखा ही।
फिर जैसे अम्मा को मेरे परिचय की गंभीरता जताने के लिए पूछा- “चाची तो अच्छी हैं।
अभी चाचा लौटे तो न होंगे।
” 
अम्मा झट समझ गई, मन्नो की चाची के यहाँ से आया हूँ।
बोली- “बेटा, आने की ख़बर देते, तो मन्नो के लिए कुछ मँगवा लेती।
” 
“बड़ी माँ, अंदर जाकर देखो न, मैं थकी हूँ, अब बैठूँगी नहीं।
” 
मैं लज्जित-सा बैठा रहा।
कुछ फल ही लिए आता।
मन्नो कुछ देर मेरे चेहरे पर मेरा मन पढ़ती रही, फिर धीमे से ऐसी बोली, मानो मुझसे नहीं, अपने से कहती हो- “यहाँ न कुछ लाना ही अच्छा है न कुछ ले ही जाना।
” 
मैं अपनी नासमझी पर पछताकर रह गया।
मन्नो अंदर चली, तो साथ हो लिया।
कंबल उठाकर बड़ी माँ ने बिटिया को लिटाया, बाल ढीले करते-करते माथे को छुआ और मेरे लिए कुर्सी पास खींचकर बाहर हो गई।
“मन्नो।
” 
मन्नो बोली नही।
दुबली-सी बाँह तनिक-सी आगे की ओर।
फिर एकाएक कुछ सोचकर पीछे खींच ली।
आज जब स्वयं भी मन्नो-सा बन गया हूँ, सौ बार अपने को न्यौछावर कर उसी क्षण को लौटा लेना चाहता हूँ।
मैं कुर्सी पर बैठा-बैठा क्यों उस बाँह को छू नहीं सकता था? क्या उस हाथ को सहला नहीं सकता था? उमड़ते मन को किसी ने जैसे जकड़कर वहीं, उस कुर्सी पर ठहरा लिया था।
क्या था उस झिझक में? क्या था उस झिझकने वाले मन में? रहा होगा, यही भय रहा होगा, जो अब मुझसे मेरे प्रियजनों को दूर रखता है।
उस रात जब जाने को उठा था, तो आँखों का मोह पीछे बाँधता था।
मन का भय आगे खींचता था।
और जब जल्दी-जल्दी चलकर डाक-बँगले में पहुँच गया, तो लगा कि मुक्त हो गया हूँ, क्षण-क्षण जकड़ते बंधन से मुक्त हो गया हूँ।
उस अभागी रात में जो मुक्ति पाई थी, वह मुझे कितनी फली, चाहता हूँ आज एक बार मन्नो देखती तो! 

रात-भर ठीक से सो नहीं पाया।
बार-बार नींद में लगता कि भुवाली में हूँ।
भुवाली में सोया हूँ, वही ‘पाइन्स’ का बड़ी-बड़ी खिड़कियों वाला कमरा है।
मन्नो के पलंग पर लेटा हूँ और पास पड़ी कुर्सी पर बैठी-बैठी मन्नो अपनी उन्हीं दो आँखों से मुझे निहारती है।
मैं हाथ आगे करता हूँ और वह थोड़ा-सा हँसकर सिर हिला कहती है- “नहीं, इसे कंबल के नीचे कर लो।
अब इसे कौन छुएगा?” 

“मन्नो!” 
मन्नो कुछ कहती नहीं, हँस भर देती है।
रात-भर इन दुःस्वप्नों में भटकने के बाद जगा, तो बुआ दिख पड़ी।
“कुछ हाथ नहीं लगेगा, रवि।
” 
उस सुबह फिर मैं रुका नहीं, न डाक-बँगले में, न भुवाली में।
बस के अड्डे पर पहुँचा, तो धूप में बुझी-बुझी भुवाली मुझे भयावनी लगी।
एक बार जी को टटोला, “‘पाइन्स’।
नहीं।
नही।
कुछ नहीं लौट जाओ।
” 
घर पहुँचकर बुआ मिली।
कड़ी चेतावनी वाला खिंचा-खिंचा चेहरा था।
भरपूर मुझे देखकर जैसे साँस रोके पूछा- “कहाँ थे कल?” 
“रानीखेत तक गया था, बुआ।
” 
“कह तो जाते।
” 
मैं न जाने किस उलझन में आया था।
कहा- “कहने को, बुआ, था क्या?” 

दोपहर में फूफा मिले।
कल लौटे थे और सदा की तरह गंभीर थे।
खाना खाते उन्हें देखता रहा।
एकाएक उन्हें प्लेट पर से आँखें उठाकर बुआ की ओर देखते हुए देखा, तो सचमुच में जान गया कि फूफा के भाई अवश्य ही मन्नो के पिता होंगे।
दृष्टि में वही ठहराव था, वही अचंचलता थी।
फूफा ने खाने पर से उठते-उठते उलझे-से स्वर में मुझसे पूछा- “रवि, बुआ तुम्हारी, लखनऊ तक जाना चाहती हैं, पहुँचा आ सकोगे?” 
“जी, सकूँगा।
” 
मैं, बुआ और बच्चे नैनी से नीचे उतर रहे हैं।
मैं पीछे की सीट पर बैठा-बैठा विदा हो जाने की आकस्मिकता को सिगरेट के धुएँ में भूल जाने का प्रयत्न करता हूँ।
चौड़े मोड़ से बस नीचे की ओर मुड़ी।
खिड़की से बाहर देखा, तो पहाड़ की हरियाली में वही कल वाली भुवाली की सफ़ेदी दिख रही थी।
काठगोदाम से लखनऊ।
एक रात बुआ की ससुराल रुककर बुआ से विदा लेने गया, तो बुआ ने पूछा- “लौट जाने की सोचते हो, रवि, कुछ दिन यहीं रुको।
” 
“नहीं, बुआ।
” 
बुआ इस “नहीं” को एकाएक स्वीकार नहीं कर सकी।
पास बिठाकर कुछ देर देखती रही।
फिर स्नेह से कहा- “कहाँ जाओगे।
?” 
“बुआ, कुछ पता नहीं।
” 
बुआ कुछ कहना चाहती थी, पर कह नहीं पा रही थी।
कुछ रुकते-रुकते कहा- “रवि, तुम्हारे फूफा तो तुम्हारे वापस नैनी लौटने को कहते थे।
” 
“नहीं, बुआ।
अब तो दक्खिन जाऊँगा, पिताजी के पास।
” 
बुआ को जैसे विश्वास न हुआ।
कुछ याद-सी करती बोली- “रवि, इस बार तुम्हें नैनी में अच्छा नहीं लगा।
” 
“नहीं, नहीं, बुआ।
” 
बुआ चाहती थी, मुझसे कुछ पूछे।
मैं चाहता था, बुआ से कुछ कहूँ; पर किसी से भी शब्द जुड़े नहीं।
स्टेशन पर जाने लगा, तो बुआ के पाँव छुए।
बुआ बहुत बड़ी नहीं है मुझसे।
पिताजी की सबसे छोटी मौसेरी बहन होती है, पर दिल में कुछ ऐसा-सा लगा कि बुआ का आशीर्वाद चाहता हूँ।
बुआ हैरान हुई, फिर हँसकर बोली- “रवि, तुमने पाँव छुए हैं, तो आशीर्वाद ज़रुर दूँगी।
बहुत सुंदर बहू पाओ।
” 
मैं न हँसा, न लजाया।
बुआ चुप-सी रह गई।
जिस नटखट भाव से वह कुछ कह गई थी, उसे मानो अनदेखे संकोच ने घेर लिया।
टिकट लिया, कुली के पास सामान छोड़ प्लेटफ़ार्म पर घूमने लगा।
आमने-सामने कोई गाड़ी नहीं थी।
लाइनों पर बिछे ख़ालीपन ने उलझे मन को एकाएक खोल दिया।
जो कुछ भी सोच रहा था, सोचता चला गया।
मन न भुवाली पर अटका था, न ‘पाइन्स’ पर, न मन्नो पर।
पिछला सब बीत गया लगा।
बुआ का आशीर्वाद कल्पना में मुखर आया।
घर होगा, घर की रानी होगी, मैं होऊँगा।
बुआ का आशीर्वाद झूठ नहीं निकला।
सच में ही मेरा घर बना।
सुंदर घरनी आई, उसे मैं ही ब्याहकर लाया।
पर उस दिन जहाँ का टिकट ले लिया था, वहाँ की गाड़ी मुझे खींचकर उस प्लेटफ़ार्म पर से ले जा नहीं सकी।
गाड़ी आ लगी है।
कुली सामान लगाता है और मैं बाहर खड़े-खड़े देखता हूँ—“मुसाफ़िर, कुली, सामान, बच्चे, बूढ़े।
” 
“साहिब, गाड़ी छूटने में दस मिनट हैं।
” 
मैं अपनी घड़ी देखता हूँ, और सिर हिला देता हूँ कि मैं जानता हूँ।
कुली फिर एक बार अंदर जाकर असबाब ऊपर-नीचे करता है और साफ़ा 
ठीक करते हुए बाहर निकलकर कहता है- “हरी बत्ती हो गई है, साहिब।
” 
बत्ती की ओर देखता हूँ और देखता चला जाता हूँ, वही क़द है, वहीं दुबली-पतली देह, वही धुला-धुला-सा चेहरा, वही।
वही।
आवेश से कहता हूँ- “कुली, सामान उतार लो।
” 
“साहिब।
” 
“जल्दी करो, जल्दी।
” 
कुली फिर मेरे सामान के साथ है।
टिकट वापस कर नया ले लिया।
स्टेशन से फल के टोकरे बँधवाए, चाय पी और बरेली के लिए गाड़ी में जा बैठा।
जहाँ मुझे जाना है, वहीं जाकर हटूँगा, जब मैं नहीं रुकता हूँ तो मुझे कौन रोकेगा? क्यों रोकेगा? 
घर में आगे लॉन में बैठा सर्दियों की ढलती धूप में अलसा रहा हूँ।
अंदर से माँ निकलीं और पास बैठते हुए कहा- “बेटा, इस बार छुट्टी में आ ही गए तो ठहर जाओ।
बार-बार इंकार करना अच्छा नहीं लगता।
” 
माँ की बात सुनकर मैं सयाने बेटे की तरह हँसता हूँ और मन ही मन सोचता हूँ कि माँ कितना ठीक कहती है।
अपनी नौकरी पर रहता हूँ और अकेले आदमी के ख़र्च से कहीं अधिक कमाता हूँ, फिर क्यों इंकार करूँगा? माँ की आशा के विपरीत बड़ी आवाज़ में कहता हूँ- “माँ, जो तुम्हें रुचे, वही मुझे भाएगा।
” 
“बेटा, लड़की देखना चाहोगे?” 
“हाँ, माँ।
” 
लगा, माँ मन-ही-मन हँसी।
खाने के बाद रात को घूमकर आया, तो कमरे में शांति थी, मन मे शांति थी।
किसी को देखने के लिए कॉलेज के दिनों वाली उतावली जिज्ञासा मन में नहीं रह गई थी।
लगा कि अकेले रहते-रहते किसी के संग की आशा नहीं कर रहा, उसे तो अपना अधिकार करके मान रहा हूँ।
हाथ में किताब लेकर रात को लेटा, तो पढ़ते-पढ़ते ऊब गया।
आँखों के अँधेरे में देखा, किसी पहाड़ पर चढ़ा जा रहा हूँ।
दूर चीड़ के पेड़ों के झुंड-के-झुंड दिखते हैं, आसमान सब सुनसान है, अपनी पदचाप के सिवाय कोई आवाज़ नहीं।
एकाएक आदमी का स्वर गूँजता है, इधर।
उधर।
और अँधेरे में हिलता एक हाथ आगे बढ़ा-बढ़ा आता है मेरे गले की ओर।
निकट।
और निकट।
दुबली कलाई पतली अँगुलियाँ।
मैं डरता हूँ।
पीछे हटता हूँ और घबराकर आँखें खोल देता हूँ।
उठा, खिड़की का परदा उठाकर बाहर झाँका।
लॉन के दाहिने हरी घास पर पिताजी के कमरे की लाइट फैली थी।
सँभला।
लंबी साँस लेकर बालों को छुआ, तो माथा ठंडा लगा।
भयावना सूनापन और अँधेरे में वह हाथ।
वह हाथ।
मन से जिसे भूल चुका हूँ, उसे आज ही याद क्यों आना था।
क्यों याद आना था।
क्यों दिख जाना था उस हाथ को, जो वर्षों गए ‘पाइन्स’ की उतराई से उतरते-उतरते मैंने अंतिम बार देखा था? छुआ था, नहीं कहूँगा, क्योंकि असंख्य बार सोच-सोचकर छू-भर लेने के लिए बाँह आगे करनी, छू लेना नहीं होता।
महीना-भर नैनी में रहते हुए बार-बार भुवाली से लौटने के बाद जब अंतिम बार मैं मन्नो के पास से लौटा था, तो लौट-लौटकर उस लौटने को न लौटना करना चाहता था।
तीन बार नीचे उतरा था और तीन बार मुड़कर ऊपर गया था।
मन्नो शाल में लिपटी आरामकुर्सी पर अधलेटी थी।
पास खड़े होकर उसकी चुप्पी को जैसे उस पर से उतार देने को, उदास स्वर में कहा- “कल तो नैनी से नीचे उतर जाऊँगा।
” 
मन्नो ने नीचे फैले शाल को सहज-सहज सहेजा।
एक महीने पहले वाली दृष्टि मुख पर लौट आई।
वही पराया-सा देखना, वही दूर-दूर-सा लगता चेहरा।
मन्नो।
चाहता हूँ, मन्नो से कुछ तो कहूँ, पर क्या कहूँ।
यह कि जल्दी लौटूँगा।
क्षण-क्षण अपने से कहता हूँ, आऊँगा, फिर आऊँगा, पर जिस निगाह से मन्नो मुझे देखती है, वह जैसे बिना बोल के यह कहे जा रही है कि अब तुम यहाँ नहीं आओगे।
“मन्नो।
” 
“रवि।
”—और, और बस कठिन-सी होकर थोड़ा-सा हँसी और हाथ जोड़ 
दिए।
“नमस्कार।
” 
इन जुड़े-जुड़े हाथों को देखता रहा।
ज़रा-सा आगे बढ़ा कि विदा लूँ, विदा दूँ, पर न जाने क्यों खड़ा-का-खड़ा रह गया।
समझाने के-से स्वर में मन्नो बोली- “देरी होती है, रवि।
” 
जी भरकर देखने वाली अपनी आँखों को झुकाकर मैं जल्दी-जल्दी नीचे उतर गया।
मैं फिर लौटूँगा।
फिर।
पर क्या सदा के लिए चला जा रहा हूँ।
मुड़कर पीछे देखा और खिंचकर ठिठक गया।
मन्नो वहीं, उसी मुद्रा में बैठी थी।
मानो वह जानती थी कि लौटूँगा।
साथ पड़ी कुर्सी की ओर संकेत कर कहा, “बैठो, रवि।
”—स्वर में न व्यथा थी, न संग छूटने की उदासी थी, न मेरे आने पर आश्चर्य था।
” आँखों-ही-आँखों में कुछ ऐसा देखा, जैसे पूछती हो- “कुछ कहना है?” 
मैं अपने को बच्चे की तरह छोटा करके कहता हूँ- “मन्नो, मन नहीं होता जाने को।
” 
मन्नो कुछ देर देखती रही।
मैं चाहता हूँ, मन्नो कुछ भी कहे, कहे तो।
एक छोटी-सी साँस जैसे छोटी-से-छोटी घड़ी के लिए उसके गले में अटकी, फिर, फिर घने स्वर में कहा- “एक-न-एक बार तो तुम्हें चले ही जाना है, रवि।
” 

मैं हाथों से घेरकर उस देह को नहीं, तो उस स्वर को छू लेना चाहता हूँ, चूम लेना चाहता हूँ।
“मन्नो!” आगे बढ़ता हूँ, कुछ रोक लेने की, थाम लेने की मुद्रा में मन्नो दोनों हाथ आगे डाल देती है, बस।
“मन्नो!” अपना अनुरोध उस तक पहुँचाना चाहता हूँ।
“नहीं।
” इस “नहीं” के आगे नहीं है, और कुछ नहीं।
मन्नो दुबला-सा हाथ हिलाकर आँखों से मुझे विदा देती है और मैं विवश-सा, व्यर्थ-सा नीचे उतरता हूँ।
आँखों पर धुंध-सी उमड़ आती है, सँभलता हूँ, सँभलता हूँ और एक बार फिर पीछे देखता हूँ।
बिलकुल ऐसे लगता है कि किनारे पर खड़ा हूँ और किश्ती में बैठी मन्नो वहीं चली जा रही है।
वह मुझे नहीं देखती, नहीं देखती, उसकी आँखों के आगे उसके अपने हाथों की रोक है, अपने हाथों की ओट है।
हाथों पर टिका मन्नो का सिर नीचे झुका है, आँखें शायद बंद हैं, शायद गीली हैं।
उस कड़े आहत अभिमान की बात सोचकर छटपटाता हूँ।
क़दम उठाकर फाटक के पास पहुँचा, तो सिसकियाँ सुनकर रुक गया।
मन ही मन दुहराकर कहा- “मन्नो!।
मन्नो!।
” 
इसी पुकार को पलटकर जैसे उत्तर आया- “ठहरो नहीं! रुको नहीं!” 

सच ही मैं ठहरा नहीं।
उतरता चला गया और हर पग के साथ दूर होता चला गया, उस कॉटेज से, कॉटेज में रहने वाली मन्नो से, मन्नो की उन दो आँखों से।
पर मन्नो की स्मृति से नहीं।
मन्नो की याद मुझे आज भी आती है।
आज भी वह याद आती है, वह दुपहरी, जब मन्नो और मैं उस बड़ी झील के किनारे से लगी पगडंडी पर घूमते रहे थे।
मीठा-मीठा-सा दिन था।
पहली बार उस पीले चेहरे की मिठास के सम्मुख मैं पानी-सा बह गया था।
एकटक उन घुँघराले बालों को देखता रह गया था।
और देखता गया था शाल में लिपटे उन कंधों को, जो पैरों की धीमी चाल से थककर भी झुकते नहीं थे।
परिक्रमा का अंतिम मोड़ आया, तो बहुत बड़े घने वृक्ष के नीचे देवी के दो छोटे-छोटे मंदिर दिखे।
टीन के कपाट बंद थे।
कुछ अधिक न सोचकर आगे बढ़ने को हुआ कि मन्नो को देखकर रुक गया।
खड़ी-खड़ी कुछ देर सोचती रही।
फिर जूते उतार नंगे पाँव किनारे के पत्थरों से नीचे उतर गई।
बड़े-से पत्थर पर पाँव जमाया और झुककर डंठल से कमल तोड़ वापिस लौट आई।
मैं तो कुछ सोच नहीं रहा था, बस, देखता चला जा रहा था।
शाल सिर पर कर लिया था और उन बंद कपाटों के आगे वाली दहलीज़ पर फूल रखकर सिर नवा दिया।
मंदिर के बंद कपाटों के आगे माथा टेक उठी, तो मानो मन्नो-सी नहीं लग रही थी।
ऐसे दिखा कि यह झुकी छाया मन्नो नहीं, कोई व्यर्थ हो गई विवशता हो, जिसने भाग्य के इन बंद कपाटों के आगे माथा टेक दिया था।
इस निर्मम अकेलेपन के लिए मन में ढेर-सा दर्द उठ आया।
बहते-से स्वर में कहा- “दर्शन करने का मन हो, मन्नो, तो किसी से पुज़ारी का स्थान पूछूँ?” 

मन्नो ने कुछ कहने से पहले स्वर को सँभाला, फिर सिर हिलाकर कहा- “नहीं, रवि, ऐसा कुछ नहीं।
मुझे कौन वरदान माँगने हैं।
अपने लिए तो कपाट बंद हो गए हैं।
बस, इतना ही चाहती हूँ, यह कपाट उनके लिए खुले रहें, जिनसे बिछुड़कर मैं अलग आ पड़ी हूँ।
” 

मन्नो को छूने का भय, उसके रोग का भय, जो अब तक मुझे रोकता था, बाँधता था, अलग जा पड़ा।
झील की ठंडी हवा में फहराते-से घुँघराले बालों पर झुककर बाँह से घेरते हुए कहा- “मन्नो!।
” 

मन्नो चौंकी नहीं।
कंधे पर पड़ा हाथ धीरे से अलग कर दिया और समूची आँखों से देखते हुए बोली- “रवि, जिसे तुम झेल नहीं सकते, उसके लिए हाथ न बढ़ाओ!” 

आवाज़ में न उलाहना था, न व्यंग्य था, न कटुता।
बस, जो कहने को था, वही कहा गया था।
इस कहने का उत्तर मैं उस दिन नहीं दे पाया।
बार-बार मन्नो के पास जाने पर भी नहीं दे पाया और नहीं दे पाया विदा के उन क्षणों में, जब मन्नो को रोता छोड़, मैं अंतिम बार ‘पाइन्स’ की उतराई उतरता चला गया था।
जिस दुर्बलता से कायर बनकर डरा था, वह आज अपने पर ही बीत गई है।
आज अपने लिए, मन्नो के लिए उस कायरता को कोसता हूँ।
** 

घर में चहल-पहल थी।
माँ को सुंदर बहू मिली, मुझे भली संगिनी।
भोलेपन से मुस्कराती मीरा को देखता हूँ, तो कहीं खो जाने को मन चाहता है।
लेकिन अब खोऊँगा क्यों? अब तो बँध गया हूँ, बँधा ही रहूँगा।
आस-पास नाते-रिश्ते हैं, मित्र-बंधु हैं।
ब्याह वाले घर के ऊँचे क़हक़हे सुनकर ख़ुशी से मन उमड़-उमड़ जाता है।
कैसा आयोजन है यह भी! एक दिन जो बात शुरू हो जाती है, उसे सम्पूर्णतया पूर्ण कर दिया जाता है।
इतने समूचे मन से ब्याह के सिवाय और क्या होता है, जो सम्पन्न होकर एक टेक पर, एक विराम पर पहुँच जाता है।
तन-मन, घर-द्वार, अंदर-बाहर सब एक ही प्यार में भीग जाते हैं।
कल मीरा को लेकर समुद्र-किनारे चला जाऊँगा।
महीना-भर रुककर वहाँ के लिए प्रस्थान करेंगे, जहाँ अब तक मैं बेघर-सा होकर रहता रहा हूँ।
उस अपार, असीम सागर के किनारे एक-दूसरे पर छा-छा जाते हम घंटों घूमते रहे।
बीच-बीच में ठहरते और मोहवश एक-दूसरे में छिपे अपने-अपने प्यार को चूमते।
सुबह-शाम, दिन-रात कहाँ छिपते, कहाँ डूबते, यह हम देख-देखकर भी नहीं देखते थे।
इसके बाद, प्रहरों की तरह बीत गए वे दस वर्ष।
संग-संग लगे बिछोह से दूर मग्न दिन-रात।
मीरा और बच्चों से दूर इस कॉटेज में पड़ा-पड़ा आज भी पीछे लौटता हूँ, तो बहुत निकट से किसी साँस का स्वर सुनता हूँ।
हम कितने सुखी हैं, कितने! चाहता हूँ, किसी की आँखों में देखकर इसका उत्तर दूँ।
किसी को छूकर कुछ कहूँ, पर सुनने वाला कोई नहीं।
बच्चों के लिए मीरा ने मेरा मोह छोटा कर लिया।
गए महीने रानीखेत जाते मीरा बच्चों के संग घंटे-भर को यहाँ रुकी थी।
बरामदे में लेटे-लेटे उन तीनों को ऊपर आते देखता रहा।
फाटक पर पहुँचकर मीरा पल-भर को ठिठकी थी।
फिर दोनों हाथों से बच्चों को घेरे के अंदर ले आई।
“मुन्ना, रानी, प्रणाम करो, बेटा।
” 
बच्चों के झिझक से बँधे हाथ मेरी ओर उठे।
देखकर कंठ भर आया।
मेरा भाग्य मुझसे दूर, मुझसे अलग जा पड़ा है।
मेरे ही बच्चे आश्चर्य की दृष्टि से मुझे देख माँ की आज्ञा का पालन कर रहे हैं।
मीरा जब तक रही, आँखें पोंछती रही।
कुछ कहने को, कुछ पूछने को उसका स्वर बँधा नहीं।
अपने सुंदर सुकुमार बच्चों को अपने ही डर के कारण पूरी तरह निरख नहीं पाया।
केवल मीरा की ओर देखता रहा कि जो आज मुझे मिलने आई है, उसमें मेरी पत्नी कहाँ है, कहाँ है वह जो सचमुच में मेरी थी।
भरी आँखों से मीरा की कलाई की घड़ी देखने को निठुराई से आहत हो मैं फटी-फटी, रूखी दृष्टि से फाटक की ओर देखने लगा कि मेरा ही परिवार कुछ क्षण में मुझे यहाँ अकेला छोड़, मुझसे दूर चला जाएगा।
एक बार मन हुआ कि बच्चों को पकड़ने वाली उन दो बाँहों को अपनी ओर खींचकर कहूँ, “मैं तुम्हें नहीं जाने दूँगा।
नहीं जाने दूँगा!”—पर बच्चों की छोटी-छोटी आँखों का अपरिचय उस आवेश को दूर तक काटता चला गया।
चौंककर देखा, मीरा पास आकर झुकी और अधरों से मस्तक छूकर हौले से पीछे हट गई।
उठ बैठा कि एक बार प्यार दूँ, एक बार प्यार लूँ।
कि हाथों में मुँह छिपा रोते-रोते मीरा इन बाँहों से आ लगी।
मीरा की आँखों से भीगी अपनी रोती आँखों को पोंछकर आस-पास देखा, तो टूटा बाँध सब कुछ बहा ले गया था।
न पास मीरा थी, बच्चे।
तकियों के सहारे सिर ऊँचा करके देखा, उतराई के तीसरे मोड़ पर तीनों चले जा रहे थे।
मीरा मेरी ओर से पीठ मोड़े आगे की ओर झुकी थी, बच्चे एक-दूसरे की अँगुली पकड़े कभी माँ को देखते थे, कभी राह को।
साँस रोके प्रतीक्षा करता रहा, पर किसी ने पीछे नहीं देखा, न मीरा ने, न मेरे बेटे ने।
केवल छोटी रानी के बालों में गुँथा गुलाबी रिबन देर तक हिल-हिलकर मेरी आँखों से कहता रहा- “पापा, हम चले गए!” 
सच ही सब चले गए हैं।
इसलिए नहीं कि उन्हें जाना था, इसलिए कि मैं चला जा रहा हूँ।
ऐसे ही एक दिन मन्नो के जाने को भाँपकर मैं उतराई में उतरता चला गया था।
मेरी ही तरह अकेले में मन्नो रोई थी।
अब जान पाया हूँ कि हाथों में मुँह छिपाकर वह रोना कितना अकेला था! पर इस बार जाकर बरसों मैंने मन्नो की सुधि नहीं ली।
जब कभी नींद में देखता, वह दुबली देह, बड़ी-बड़ी आँखें और कंबल पर फैली पतली-पतली बाँहें, तो जागकर उद्वेग से मीरा की ओर बढ़ जाता।
एक बार दौरे पर लखनऊ आया, तो बुआ मिली।
देर तक इधर-उधर की बातें करने के बाद एकाएक स्वर बदलकर बोली- “रवि, मन्नो तो अब नहीं रही।
” 
“नहीं, बुआ”—मैं पिता हो जाने के गाम्भीर्य को सँभालते कहता हूँ- “नहीं, बुआ।
” 
बुआ जैसे मुझे कई वर्षों पहले के उस रवि को कहती है- “रात को सोई तो जगी नहीं।
अम्मा छुट्टी पर थीं।
सुबह-सुबह ख्याली अंदर आया, तो साँस चुक गई थी।
मैं रुँधे गले से जैसे कुछ पूछने को कहता हूँ- “बुआ।
” 
बुआ आँख पोंछती-पोंछती कुछ सोचती रही, फिर दर्द से बोली- “रवि, एक बार उसे पत्र तो लिखते।
” 
मैं रूमाल से रुलाई सोखने लगा।
“तुम्हारे नाम का एक पारसल छोड़ गई थी आलमारी में।
खोला, तो जर्सी थी।
” 
दूसरे दिन बुआ के पास फिर आया, तो जल्दी-जल्दी पाँव छूकर कहा- “अच्छा बुआ।
” 
“रवि”—बुआ की वही कल वाली आवाज़ थी।
मैंने सिर हिलाकर घोर विवशता के-से स्वर में कहा- “नहीं, बुआ, नहीं।
” 
बुआ समझ गई, मैं कुछ भी जानना नहीं चाहता हूँ।
पर जैसे मन ही मन मन्नो के लिए टूटकर बोली- “यही बार-बार सोचती हूँ कि जिसके प्यार को भी कोई न छू सके, ऐसा दुर्भाग्य उसे क्यों मिला, क्यों मिला?” 
लखनऊ से लौटकर मैं कई दिन मन से मन्नो को उतार नहीं पाया।
यही देखता कि ‘पाइन्स’ में कुर्सी पर बैठी वह मेरे लिए जर्सी तैयार कर रही है, वही हाथ हैं, वही दृष्टि है।
और एक दिन सालभर घर में बीमार रहने के बाद मैं भुवाली पहुँच गया।
वही चीड़ की ठंडी हवाएँ थीं, वही सुहानी धूप थी।
वही भुवाली थी और वही मैं था।
पर इस बार किसी को पता करने मुझे पोस्ट ऑफ़िस की ओर नहीं जाना था।
‘पाइन्स’ के सामने वाले पहाड़ पर किसी के अभिशाप से बनी कॉटेज में पहली बार सोया, तो भर-भर आते कंठ से रातभर एक ही नाम पुकारता रहा- “मन्नो।
मन्नो!:।
आज वह होती।
होती तो।
” 
हर रोज़ सुबह उठते बरामदे से ‘पाइन्स’ देखता हूँ और मन ही मन पुकारता हूँ, “मन्नो!।
मन्नो!!।
” 
जिस मीरा को मैंने वर्षों जाना है, वह अब पास-सी नहीं लगती, अपनी-सी नहीं लगती।
उसे मैंने छू-छूकर छुआ था, चूम-चूमकर चूमा था, पर मन पर जब मोह और प्यार की उछलन आती है, तो मीरा नहीं, मन्नो की आँखें ही सगी दिखती हैं।
खिड़की के सामने लेटे-लेटे, अकेलेपन से घबराकर जब मैं बाहर देखता हूँ, तो धुंधभरे बादलों के घेरों में घुँघराले बालों वाला वही चेहरा दिखता है, वही।
आए दिन दवा के नए बदलते हुए रंग देखकर अब इतना तो जान गया हूँ कि इस छूटते-छूटते तन में मन को बहुत देर भटकना नहीं है।
एक दिन खिड़की से बाहर देखते-ही-देखते इन्हीं बादलों में समा जाऊँगा।
इन्हीं घेरों में।
झोंपड़े के द्वार पर बाप और बेटा दोनों एक बुझे हुए अलाव के सामने चुपचाप बैठे हुए थे और अंदर बेटे की जवान बीबी बुधिया प्रसव-वेदना में पछाड़ खा रही थी।
रह-रहकर उसके मुँह से ऐसी दिल हिला देने वाली आवाज़ निकलती थी, कि दोनों कलेजा थाम लेते थे।
जाड़ों की रात थी, प्रकृति सन्नाटे में डूबी हुई, सारा गाँव अंधकार में लय हो गया था।
घीसू ने कहा—“मालूम होता है, बचेगी नहीं।
सारा दिन दौड़ते हो गया, जा देख तो आ।
”
माधव चिढ़कर बोला—“मरना ही है तो जल्दी मर क्यों नहीं जाती? देखकर क्या करूँ?”
“तू बड़ा बेदर्द है बे! साल-भर जिसके साथ सुख-चैन से रहा, उसी के साथ इतनी बेवफ़ाई!”
“तो मुझसे तो उसका तड़पना और हाथ-पाँव पटकना नहीं देखा जाता।
”
चमारों का कुनबा था और सारे गाँव में बदनाम।
घीसू एक दिन काम करता तो तीन दिन आराम करता।
माधव इतना कामचोर था कि आध घंटे काम करता तो घंटे भर चिलम पीता।
इसलिए उन्हें कहीं मज़दूरी नहीं मिलती थी।
घर में मुठ्ठी-भर भी अनाज मौजूद हो, तो उनके लिए काम करने की क़सम थी।
जब दो-चार फ़ाक़े हो जाते तो घीसू पेड़ पर चढ़कर लकड़ियाँ तोड़ लाता और माधव बाज़ार से बेच लाता और जब तक वह पैसे रहते, दोनों इधर-उधर मारे-मारे फिरते।
गाँव में काम की कमी न थी।
किसानों का गाँव था, मेहनती आदमी के लिए पचास काम थे।
मगर इन दोनों को उसी वक़्त बुलाते, जब दो आदमियों से एक का काम पाकर भी संतोष कर लेने के सिवा और कोई चारा न होता।
अगर दोनो साधु होते, तो उन्हें संतोष और धैर्य के लिए, संयम और नियम की बिलकुल ज़रूरत न होती।
यह तो इनकी प्रकृति थी।
विचित्र जीवन था इनका! घर में मिट्टी के दो-चार बर्तन के सिवा कोई संपत्ति नहीं।
फटे चीथड़ों से अपनी नग्नता को ढाँके हुए जिए जाते थे।
संसार की चिंताओं से मुक्त! कर्ज़ से लदे हुए।
गालियाँ भी खाते, मार भी खाते, मगर कोई ग़म नहीं।
दीन इतने कि वसूली की बिलकुल आशा न रहने पर भी लोग इन्हें कुछ-न-कुछ कर्ज़ दे देते थे।
मटर, आलू की फ़सल में दूसरों के खेतों से मटर या आलू उखाड़ लाते और भून-भानकर खा लेते या दस-पाँच ऊख उखाड़ लाते और रात को चूसते।
घीसू ने इसी आकाश-वृत्ति से साठ साल की उम्र काट दी और माधव भी सपूत बेटे की तरह बाप ही के पद-चिह्नों पर चल रहा था, बल्कि उसका नाम और भी उजागर कर रहा था।
इस वक़्त भी दोनों अलाव के सामने बैठकर आलू भून रहे थे, जो कि किसी खेत से खोद लाए थे।
घीसू की स्त्री का तो बहुत दिन हुए, देहांत हो गया था।
माधव का ब्याह पिछले साल हुआ था।
जब से यह औरत आई थी, उसने इस ख़ानदान में व्यवस्था की नींव डाली थी और इन दोनों बे-ग़ैरतों का दोज़ख़ भरती रहती थी।
जब से वह आई, यह दोनों और भी आलसी और आरामतलब हो गए थे।
बल्कि कुछ अकड़ने भी लगे थे।
कोई कार्य करने को बुलाता, तो निर्ब्याज भाव से दुगुनी मज़दूरी माँगते।
वही औरत आज प्रसव-वेदना से मर रही थी और यह दोनों इसी इंतज़ार में थे कि वह मर जाए, तो आराम से सोएँ।
घीसू ने आलू निकालकर छीलते हुए कहा—“जाकर देख तो, क्या दशा है उसकी? चुड़ैल का फिसाद होगा, और क्या? यहाँ तो ओझा भी एक रुपया माँगता है!”
माधव को भय था, कि वह कोठरी में गया, तो घीसू आलुओं का बड़ा भाग साफ़ कर देगा।
बोला-“मुझे वहाँ जाते डर लगता है।
”
“डर किस बात का है, मैं तो यहाँ हूँ ही।
”
“तो तुम्हीं जाकर देखो न?”
“मेरी औरत जब मरी थी, तो मैं तीन दिन तक उसके पास से हिला तक नहीं था! और फिर मुझसे लजाएगी कि नहीं? जिसका कभी मुँह नहीं देखा, आज उसका उघड़ा हुआ बदन देखूँ! उसे तन की सुध भी तो न होगी? मुझे देख लेगी तो खुलकर हाथ-पाँव भी न पटक सकेगी!”
“मैं सोचता हूँ कोई बाल-बच्चा हो गया तो क्या होगा? सोंठ, गुड़, तेल, कुछ भी तो नहीं है घर में!”
“सब कुछ आ जाएगा।
भगवान दें तो! जो लोग अभी एक पैसा नहीं दे रहे हैं, वे ही कल बुलाकर रुपए देंगे।
मेरे नौ लड़के हुए, घर में कभी कुछ न था, मगर भगवान ने किसी-न-किसी तरह बेड़ा पार ही लगाया।
”
जिस समाज में रात-दिन मेहनत करने वालों की हालत उनकी हालत से कुछ बहुत अच्छी न थी, और किसानों के मुक़ाबले में वे लोग, जो किसानों की दुर्बलताओं से लाभ उठाना जानते थे, कहीं ज़ियादा संपन्न थे, वहाँ इस तरह की मनोवृत्ति का पैदा हो जाना कोई अचरज की बात न थी।
हम तो कहेंगे, घीसू किसानों से कहीं ज़ियादा विचारवान था और किसानों के विचार-शून्य समूह में शामिल होने के बदले बैठकबाज़ों की कुत्सित मंडली में जा मिला था।
हाँ, उसमें यह शक्ति न थी, कि बैठकबाज़ों के नियम और नीति का पालन करता।
इसलिए जहाँ उसकी मंडली के और लोग गाँव के सरगना और मुखिया बने हुए थे, उस पर सारा गाँव उँगली उठाता था।
फिर भी उसे यह तसकीन तो थी ही कि अगर वह फटेहाल है तो कम-से-कम उसे किसानों की-सी जी-तोड़ मेहनत तो नहीं करनी पड़ती, और उसकी सरलता और निरीहता से दूसरे लोग बेजा फ़ायदा तो नहीं उठाते! दोनों आलू निकाल-निकालकर जलते-जलते खाने लगे।
कल से कुछ नहीं खाया था।
इतना सब्र न था कि ठंडा हो जाने दें।
कई बार दोनों की ज़बानें जल गईं।
छिल जाने पर आलू का बाहरी हिस्सा ज़बान, हलक और तालू को जला देता था और उस अंगारे को मुँह में रखने से ज़ियादा ख़ैरियत इसी में थी कि वह अंदर पहुँच जाए।
वहाँ उसे ठंडा करने के लिए काफ़ी सामान थे।
इसलिए दोनों जल्द-जल्द निगल जाते।
हालाँकि इस कोशिश में उनकी आँखों से आँसू निकल आते।
घीसू को उस वक़्त ठाकुर की बरात याद आई, जिसमें बीस साल पहले वह गया था।
उस दावत में उसे जो तृप्ति मिली थी, वह उसके जीवन में एक याद रखने लायक़ बात थी, और आज भी उसकी याद ताज़ी थी, बोला-“वह भोज नहीं भूलता।
तब से फिर उस तरह का खाना और भरपेट नहीं मिला।
लड़की वालों ने सबको भर पेट पूरियाँ खिलाई थीं, सबको! छोटे-बड़े सबने पूरियाँ खाईं और असली घी की! चटनी, रायता, तीन तरह के सूखे साग, एक रसेदार तरकारी, दही, चटनी, मिठाई, अब क्या बताऊँ कि उस भोज में क्या स्वाद मिला।
कोई रोक-टोक नहीं थी, जो चीज़ चाहो, माँगो, जितना चाहो खाओ।
लोगों ने ऐसा खाया, ऐसा खाया, कि किसी से पानी न पिया गया।
मगर परोसने वाले हैं कि पत्तल में गर्म-गर्म, गोल-गोल सुवासित कचौरियाँ डाल देते हैं।
मना करते हैं कि नहीं चाहिए, पत्तल पर हाथ रोके हुए हैं, मगर वह हैं कि दिए जाते हैं।
और जब सबने मुँह धो लिया, तो पान-इलायची भी मिली।
मगर मुझे पान लेने की कहाँ सुध थी? खड़ा हुआ न जाता था।
चटपट जाकर अपने कंबल पर लेट गया।
ऐसा दिल-दरियाव था वह ठाकुर!माधव ने इन पदार्थों का मन-ही-मन मज़ा लेते हुए कहा—“अब हमें कोई ऐसा भोज नहीं खिलाता।
”
“अब कोई क्या खिलाएगा? वह ज़माना दूसरा था।
अब तो सबको किफ़ायत सूझती है।
शादी-ब्याह में मत ख़र्च करो, क्रिया-कर्म में मत ख़र्च करो।
पूछो, ग़रीबों का माल बटोर-बटोरकर कहाँ रखोगे? बटोरने में तो कमी नहीं है।
हाँ, ख़र्च में किफ़ायत सूझती है!”
“तुमने एक बीस पूरियाँ खाई होंगी?”
“बीस से ज़ियादा खाई थीं!”
“मैं पचास खा जाता!”
“पचास से कम मैंने न खाई होंगी।
अच्छा पका था।
तू तो मेरा आधा भी नहीं है।
”आलू खाकर दोनों ने पानी पिया और वहीं अलाव के सामने अपनी धोतियाँ ओढ़कर पाँव पेट में डाले सो रहे।
जैसे दो बड़े-बड़े अजगर गेंडुलिया मारे पड़े हों।
और बुधिया अभी तक कराह रही थी।
सवेरे माधव ने कोठरी में जाकर देखा, तो उसकी स्त्री ठंडी हो गई थी।
उसके मुँह पर मक्खियाँ भिनक रही थीं।
पथराई हुई आँखें ऊपर टँगी हुई थीं।
सारी देह धूल से लथपथ हो रही थी।
उसके पेट में बच्चा मर गया था।
माधव भागा हुआ घीसू के पास आया।
फिर दोनों ज़ोर-ज़ोर से हाय-हाय करने और छाती पीटने लगे।
पड़ोस वालों ने यह रोना-धोना सुना, तो दौड़े हुए आए और पुरानी मर्यादा के अनुसार इन अभागों को समझाने लगे।
मगर ज़ियादा रोने-पीटने का अवसर न था।
कफ़न की और लकड़ी की फ़िक्र करनी थी।
घर में तो पैसा इस तरह ग़ायब था, जैसे चील के घोंसले में माँस?बाप-बेटे रोते हुए गाँव के ज़मींदार के पास गए।
वह इन दोनों की सूरत से नफ़रत करते थे।
कई बार इन्हें अपने हाथों से पीट चुके थे।
चोरी करने के लिए, वादे पर काम पर न आने के लिए।
पूछा—“क्या है बे घिसुआ, रोता क्यों है? अब तो तू कहीं दिखलाई भी नहीं देता! मालूम होता है, इस गाँव में रहना नहीं चाहता।
”घीसू ने ज़मीन पर सिर रखकर आँखों में आँसू भरे हुए कहा—“सरकार! बड़ी विपत्ति में हूँ।
माधव की घरवाली रात को गुज़र गई।
रात-भर तड़पती रही सरकार! हम दोनों उसके सिरहाने बैठे रहे।
दवा-दारू जो कुछ हो सका, सब कुछ किया, मुदा वह हमें दग़ा दे गई।
अब कोई एक रोटी देने वाला भी न रहा मालिक! तबाह हो गए।
घर उजड़ गया।
आपका ग़ुलाम हूँ, अब आपके सिवा कौन उसकी मिट्टी पार लगाएगा।
हमारे हाथ में तो जो कुछ था, वह सब तो दवा-दारू में उठ गया।
सरकार ही की दया होगी, तो उसकी मिट्टी उठेगी।
आपके सिवा किसके द्वार पर जाऊँ।
”ज़मींदार साहब दयालु थे।
मगर घीसू पर दया करना काले कंबल पर रंग चढ़ाना था।
जी में तो आया, कह दें, चल, दूर हो यहाँ से।
यूँ तो बुलाने से भी नहीं आता, आज जब ग़रज़ पड़ी तो आकर ख़ुशामद कर रहा है।
हरामख़ोर कहीं का, बदमाश! लेकिन यह क्रोध या दंड देने का अवसर न था।
जी में कुढ़ते हुए दो रुपए निकालकर फेंक दिए।
मगर सांत्वना का एक शब्द भी मुँह से न निकला।
उसकी तरफ़ ताका तक नहीं।
जैसे सिर का बोझ उतारा हो।
जब ज़मींदार साहब ने दो रुपए दिए, तो गाँव के बनिए-महाजनों को इनकार का साहस कैसे होता? घीसू ज़मींदार के नाम का ढिंढोरा भी पीटना ख़ूब जानता था।
किसी ने दो आने दिए, किसी ने चारे आने।
एक घंटे में घीसू के पास पाँच रुपए की अच्छी रक़म जमा हो गई।
कहीं से अनाज मिल गया, कहीं से लकड़ी।
और दोपहर को घीसू और माधव बाज़ार से कफ़न लाने चले।
इधर लोग बाँस-वाँस काटने लगे।
गाँव की नर्म दिल स्त्रियाँ आ-आकर लाश देखती थीं और उसकी बेकसी पर दो बूँद आँसू गिराकर चली जाती थीं।
बाज़ार में पहुँचकर घीसू बोला-“लकड़ी तो उसे जलाने-भर को मिल गई है, क्यों माधव!”
माधव बोला—“हाँ, लकड़ी तो बहुत है, अब कफ़न चाहिए।
”

“तो चलो, कोई हलक़ा-सा कफ़न ले लें।
”

“हाँ, और क्या! लाश उठते-उठते रात हो जाएगी।
रात को कफ़न कौन देखता है?”

“कैसा बुरा रिवाज है कि जिसे जीते जी तन ढाँकने को चीथड़ा भी न मिले, उसे मरने पर नया कफ़न चाहिए।
”

“कफ़न लाश के साथ जल ही तो जाता है।
”

“और क्या रखा रहता है? यही पाँच रुपए पहले मिलते, तो कुछ दवा-दारू कर लेते।
”
दोनों एक-दूसरे के मन की बात ताड़ रहे थे।
बाज़ार में इधर-उधर घूमते रहे।
कभी इस बाज़ार की दूकान पर गए, कभी उसकी दूकान पर! तरह-तरह के कपड़े, रेशमी और सूती देखे, मगर कुछ जँचा नहीं।
यहाँ तक कि शाम हो गई।
तब दोनों न जाने किस दैवी प्रेरणा से एक मधुशाला के सामने जा पहुँचे।
और जैसे किसी पूर्व निश्चित व्यवस्था से अंदर चले गए।
वहाँ ज़रा देर तक दोनों असमंजस में खड़े रहे।
फिर घीसू ने गद्दी के सामने जाकर कहा—“साहूजी, एक बोतल हमें भी देना।
”उसके बाद कुछ चिखौना आया, तली हुई मछली आईं और दोनों बरामदे में बैठकर शांतिपूर्वक पीने लगे।
कई कुज्जियाँ ताबड़तोड़ पीने के बाद दोनों सरूर में आ गए।
घीसू बोला—“कफ़न लगाने से क्या मिलता? आख़िर जल ही तो जाता।
कुछ बहू के साथ तो न जाता।
”माधव आसमान की तरफ़ देखकर बोला, मानों देवताओं को अपनी निष्पापता का साक्षी बना रहा हो-“दुनिया का दस्तूर है, नहीं लोग बामनों को हज़ारों रुपए क्यों दे देते हैं? कौन देखता है, परलोक में मिलता है या नहीं!”

“बड़े आदमियों के पास धन है, फ़ूँके।
हमारे पास फूँकने को क्या है?”

“लेकिन लोगों को जवाब क्या दोगे? लोग पूछेंगे नहीं, कफ़न कहाँ है?”
घीसू हँसा-“अबे, कह देंगे कि रुपए कमर से खिसक गए।
बहुत ढूँढ़ा, मिले नहीं।
लोगों को विश्वास न आएगा, लेकिन फिर वही रुपए देंगे।
”
माधव भी हँसा, इस अनपेक्षित सौभाग्य पर बोला—“बड़ी अच्छी थी बेचारी! मरी तो ख़ूब खिला-पिलाकर!”
आधी बोतल से ज़ियादा उड़ गई।
घीसू ने दो सेर पूरियाँ मँगाई।
चटनी, अचार, कलेजियाँ।
शराबख़ाने के सामने ही दूकान थी।
माधव लपककर दो पत्तलों में सारे सामान ले आया।
पूरा डेढ़ रुपया ख़र्च हो गया।
सिर्फ़ थोड़े से पैसे बच रहे।
दोनों इस वक़्त इस शान में बैठे पूरियाँ खा रहे थे जैसे जंगल में कोई शेर अपना शिकार उड़ा रहा हो।
न जवाबदेही का ख़ौफ़ था, न बदनामी की फ़िक्र।
इन सब भावनाओं को उन्होंने बहुत पहले ही जीत लिया था।
घीसू दार्शनिक भाव से बोला—“हमारी आत्मा प्रसन्न हो रही है तो क्या उसे पुन्न न होगा?”माधव ने श्रद्धा से सिर झुकाकर तसदीक़ की— ज़रूर से ज़रूर होगा।
भगवान, तुम अंतर्यामी हो।
उसे बैकुंठ ले जाना।
हम दोनों हृदय से आशीर्वाद दे रहे हैं।
आज जो भोजन मिला वह कभी उम्र-भर न मिला था।
”एक क्षण के बाद माधव के मन में एक शंका जागी।
बोला—“क्यों दादा, हम लोग भी एक-न-एक दिन वहाँ जाएँगे ही?”घीसू ने इस भोले-भाले सवाल का कुछ उत्तर न दिया।
वह परलोक की बातें सोचकर इस आनंद में बाधा न डालना चाहता था।
“जो वहाँ हम लोगों से पूछे कि तुमने हमें कफ़न क्यों नहीं दिया तो क्या कहोगे?”
“कहेंगे तुम्हारा सिर!”
“पूछेगी तो ज़रूर!”
“तू कैसे जानता है कि उसे कफ़न न मिलेगा? तू मुझे ऐसा गधा समझता है? साठ साल क्या दुनिया में घास खोदता रहा हूँ? उसको कफ़न मिलेगा और बहुत अच्छा मिलेगा!”माधव को विश्वास न आया।
बोला—“कौन देगा? रुपए तो तुमने चट कर दिए।
वह तो मुझसे पूछेगी।
उसकी माँग में तो सेंदुर मैंने डाला था।
”
“कौन देगा, बताते क्यों नहीं?”
“वही लोग देंगे, जिन्होंने अबकी दिया।
हाँ, अबकी रुपए हमारे हाथ न आएँगे।
”ज्यों-ज्यों अँधेरा बढ़ता था और सितारों की चमक तेज़ होती थी, मधुशाला की रौनक भी बढ़ती जाती थी।
कोई गाता था, कोई डींग मारता था, कोई अपने संगी के गले लिपटा जाता था।
कोई अपने दोस्त के मुँह में कुल्हड़ लगाए देता था।
वहाँ के वातावरण में सुरूर था, हवा में नशा।
कितने तो यहाँ आकर एक चुल्लू में मस्त हो जाते थे।
शराब से ज़ियादा यहाँ की हवा उन पर नशा करती थी।
जीवन की बाधाएँ यहाँ खींच लाती थीं और कुछ देर के लिए यह भूल जाते थे कि वे जीते हैं या मरते हैं।
या न जीते हैं, न मरते हैं।
और यह दोनों बाप-बेटे अब भी मज़े ले-लेकर चुसकियाँ ले रहे थे।
सबकी निगाहें इनकी ओर जमी हुई थीं।
दोनों कितने भाग्य के बली हैं! पूरी बोतल बीच में है।
भरपेट खाकर माधव ने बची हुई पूरियों का पत्तल उठाकर एक भिखारी को दे दिया, जो खड़ा इनकी ओर भूखी आँखों से देख रहा था।
और देने के गौरव, आनंद और उल्लास का अपने जीवन में पहली बार अनुभव किया।
घीसू ने कहा—“ले जा, ख़ूब खा और आशीर्वाद दे! जिसकी कमाई है, वह तो मर गई।
मगर तेरा आशीर्वाद उसे ज़रूर पहुँचेगा।
रोएँ-रोएँ से आशीर्वाद दो, बड़ी गाढ़ी कमाई के पैसे हैं!”माधव ने फिर आसमान की तरफ़ देखकर कहा-“वह बैकुंठ में जाएगी दादा, बैकुंठ की रानी बनेगी।
”घीसू खड़ा हो गया और जैसे उल्लास की लहरों में तैरता हुआ बोला—“हाँ, बेटा बैकुंठ में जाएगी।
किसी को सताया नहीं, किसी को दबाया नहीं।
मरते-मरते हमारी ज़िंदगी की सबसे बड़ी लालसा पूरी कर गई।
वह न बैकुंठ जाएगी तो क्या ये मोटे-मोटे लोग जाएँगे, जो ग़रीबों को दोनों हाथों से लूटते हैं, और अपने पाप को धोने के लिए गंगा में नहाते हैं और मंदिरों में जल चढ़ाते हैं?श्रद्धालुता का यह रंग तुरंत ही बदल गया।
अस्थिरता नशे की ख़ासियत है।
दु:ख और निराशा का दौरा हुआ।
माधव बोला-“मगर दादा, बेचारी ने ज़िंदगी में बड़ा दुख भोगा।
कितना दुख झेलकर मरी!”वह आँखों पर हाथ रखकर रोने लगा।
चीखें मार-मारकर।
घीसू ने समझाया—“क्यों रोता है बेटा, ख़ुश हो कि वह माया-जाल से मुक्त हो गई, जंजाल से छूट गई।
बड़ी भाग्यवान थी, जो इतनी जल्द माया-मोह के बंधन तोड़ दिए।
और दोनों खड़े होकर गाने लगे—
“ठगिनी क्यों नैना झमकावे! ठगिनी!”पियक्कड़ों की आँखें इनकी ओर लगी हुई थीं और यह दोनों अपने दिल में मस्त गाए जाते थे।
फिर दोनों नाचने लगे।
उछले भी, कूदे भी।
गिरे भी, मटके भी।
भाव भी बताए, अभिनय भी किए।
और आख़िर नशे में मदमस्त होकर वहीं गिर पड़े।
शांति ने ऊबकर काग़ज़ के टुकड़े-टुकड़े कर दिए और उठकर अनमनी-सी कमरे में घूमने लगी।
उसका मन स्वस्थ नहीं था, लिखते-लिखते उसका ध्यान बँट जाता था।
केवल चार पंक्तियाँ वह लिखना चाहती थी; पर वह जो कुछ लिखना चाहती थी, उससे लिखा न जाता था।
भावावेश में कुछ-का-कुछ लिख जाती थी।
छ: पत्र वह फाड़ चुकी थी, यह सातवाँ था।
घूमते-घूमते, वह चुपचाप खिड़की में जा खड़ी हुई।
संध्या का सूरज दूर पश्चिम में डूब रहा था।
माली ने क्यारियों में पानी छोड़ दिया था और दिन-भर के मुरझाए फूल जैसे जीवन-दान पाकर खिल उठे थे।
हल्की-हल्की ठंडी हवा चलने लगी थी।
शांति ने दूर सूरज की ओर निगाह दौड़ाई—पीली-पीली सुनहरी किरणें, जैसे डूबने से पहले, उन छोटे-छोटे बच्चों के खेल में जी-भर हिस्सा ले लेना चाहती थीं, जो सामने के मैदान की हरी-भरी घास पर उन्मुक्त खेल रहे थे।
सड़क पर दो कमीन युवतियाँ, हँसती चुहलें करती, उछलती-कूदती चली जा रही थीं।
शांति ने एक दीर्घ निश्वास छोड़ा और मुड़कर उसने अपने इर्द-गिर्द एक थकी हुई निगाह दौड़ार्इ, छत पर बड़ा पंखा धीमी आवाज़ से अनवरत चल रहा था।
दरवाज़ों पर भारी पर्दे हिल रहे थे और भारी कोच और उन पर रखे हुए रेशमी गद्दे, गलीचे और दरम्यान में रखे हुए छोटे-छोटे अठकोने मेज़ और उन पर पीतल के नन्हें-नन्हें हाथी और फूलदान—और उसने अपने-आपको उस पक्षी-सा महसूस किया, जो विशाल, स्वच्छंद आकाश के नीचे, खुली स्वतंत्र हवा में आम की डाली से बँधे हुए पिंजरे में लटक रहा हो।
तभी नौकर उसके छोटे लड़के को जैसे बरबस खींचता-सा लाया।
धोबी की लड़की के साथ वह खेल रहा था।
आव देखा न ताव और शांति ने लड़के को पीट दिया—क्यों तू उन कमीनों के साथ खेलता है, क्यों खेलता है तू! इतने बड़े बाप का बेटा होकर! और उसकी आवाज़ चीख़ की हद को पहुँच गई।
हैरान-से खड़े नौकर ने बढ़कर ज़बरदस्ती बच्चे को छुड़ा लिया।
शांति जाकर धम-से कोच में धँस गई और उसकी आँखों से अनायास ही आँसू बह निकले! 

तब वहीं बैठे-बैठे उसकी आँखों के सामने अतीत के कई चित्र फिर गए! 

उसके पति तब लांडरी का काम करते थे।
बाइबिल सोसाइटी के सामने, जहाँ आज एक दंदानसाज बड़े धड़ल्ले से लोगों के दाँत उखाड़ने में निमग्न रहते हैं; उनकी लांडरी थी।
आय अच्छी थी; पर ख़र्च भी कम न था।
35 रुपया तो दुकान का किराया ही देना पड़ता था और फिर कपड़े धोने और इस्तरी करने के लिए जो तबेला ले रखा था, उसका किराया अलग था।
इसके अतिरिक्त धोबियों को वेतन, कोयले, मसाला और सौ दूसरे पचड़े! इस सब ख़र्च की व्यवस्था के बाद जो थोड़ा-बहुत बचता था, उससे बड़ी कठिनाई के साथ घर का ख़र्च चलता था और घर उन्होंने दुकान के पीछे ही महीलाल स्ट्रीट में ले रखा था।
महीलाल स्ट्रीट जैसी अब है, वैसी ही तब भी थी।
मकानों का रूप यद्यपि इन दस वर्षों में कुछ बदल गया है।
किंतु मकानों में कुछ अधिक अंतर नहीं आया।
अब भी इस इलाक़े में कमीन बसते हैं और तब भी बसते थे।
सील-भरी अँधेरी कोठरियाँ चमारों, धीवरों और शुद्ध हिंदुओं का निवास स्थान थीं।
एक ही कोठरी में रसोई, बैठक, शयन-गृह—और वह भी ऐसा, जिसमें सास-ससुर, बेटा-बहू, लड़कियाँ-लड़के, सब एक साथ सोते हों।
जिस मकान में शांति रहती थी, उसके नीचे टेंडी चमार अपने आठ लड़के-लड़कियों के साथ रहता था, दूसरी चौड़ी गली में मारवाड़ी की दुकान थी और जिधर दरवाज़ा था, उधर भंगी रहते थे।
उनके दरवाज़े से ज़रा ही परे भंगियों ने तंदूर लगा रखा था, जिसका धुआँ सुबह-शाम उनकी रसोई में आ जाया करता था, जिससे शांति को प्राय: रसोई की खिड़की बंद रखनी पड़ती थी।
दिन-रात वहाँ चारपाइयाँ बिछी रहती थीं और कपड़ा बचाकर निकलना प्रायः असंभव होता था।
गर्मियों के दिन थे और म्यूनिसिपैलिटी का नल काफ़ी दूर अनारकली के पास था, इसलिए ग़रीब लोगों की सहूलियत के ख़याल से शांति ने अपने पति की सिफ़ारिश पर नीचे डेवढ़ी के नल से उन्हें पानी लेने की इजाज़त दे दी; किंतु जब उन्हें उस मकान में आए कुछ दिन बीते, तो शांति को मालूम हो गया कि यह उदारता बड़ी महँगी पड़ेगी।
एक दिन जब उसके पति नहाने के बाद साबुन की डिबिया नीचे ही भूल आए और शांति उसे उठाने गई, तो उसने उसे नदारद पाया, फिर कुछ दिन बाद तौलिया ग़ायब हो गया, और इसी तरह दूसरे-तीसरे कोई-न-कोई चीज़ गुम होने लगी।
हारकर एक दिन शांति ने अपने पति के पीछे पड़कर नल की टोंटी पर लकड़ी का छोटा-सा बक्सा लगवा दिया और चाबी उसकी अपने पास रख ली।
दूसरे दिन, जब एक ही धोती से शरीर ढाँपे वह पसीने से निचुड़ती हुई, चूल्हे के आगे बैठी रोटी की व्यवस्था कर रही थी, तो उसने अपने सामने एक काली-सी लड़की को खड़ी पाया।
लड़की उसकी समवयस्क ही थी।
रंग उसका बेहद काला था और शरीर पर उसने अत्यंत मैली-कुचैली धोती और बंडी पहन रखी थी।
वह अपने गहरे काले बालों में सरसों ही का तेल डालती होगी, क्योंकि उसके मस्तक पर बालों के नीचे पसीने के कारण तेल में मिली हुई मैल की एक रेखा बन रही थी।
चौड़ा-सा मुँह और चपटी-सी नाक! शांति के हृदय में क्रोध और घृणा का तूफ़ान उमड़ आया।
आज तक घर में जमादारिन के अतिरिक्त नीचे रहने वाली किसी कमीन लड़की को ऊपर आने का साहस न हुआ था और न स्वयं ही उसने किसी से बातचीत करने की कोशिश की थी।
लड़की मुस्कुरा रही थी, और उसकी आँखों में विचित्र-सी चमक थी।
“क्या बात है?”—जैसे आँखों-ही-आँखों में शांति ने क्रोध से पूछा।
तनिक मुस्कुराते हुए लड़की ने प्रार्थना की कि बीबीजी, पानी लेना है।
हमारा नल भंगी-चमारों के लिए नहीं!” 

“हम भंगी हैं न चमार!।
” 

“फिर कौन हो?” 

“मैं बीबीजी, सामने के मंदिर के पुजारी की लड़की।
” 

लेकिन शांति ने आगे न सुना था।
उसे लड़की से बातें करते-करते घिन आती थी।
धोती के छोर से चाबी खोलकर उसने फेंक दी।
इस काले-कलूटे शरीर में दिल काला न था।
और शीघ्र ही शांति को इस बात का पता चल गया।
रोज़ ही पानी लेने के वक़्त चाबी के लिए गोमती आती।
गली में पूर्बियों का जो मंदिर था, वह उसके पुजारी की लड़की थी।
अमीरों के मंदिरों के पुजारी भी मोटरों मे घूमते हैं।
यह मंदिर था ग़रीब पूर्बियों का, जिनमें प्रायः सब चौकीदार, चपरासी, साईस अथवा मज़दूर थे।
पुजारी का कुटुंब भी खुली गली के एक ओर भंगियों की चारपाइयों के सामने सोता था।
और जब रात को कोई ताँगा उधर गुज़रता, तो प्रायः किसी-न-किसी की चारपाई उसके साथ घिसटती हुई चली जाती! मंदिर में कुआँ तो था; पर जब से इधर नल आया, उस पर डोल और रस्सी कभी ही रही और फिर जब समीप ही किसी की डेवढ़ी के नल से पानी मिल जाए, तो कुएँ पर बाज़ू तोड़ने की क्या ज़रूरत है, इसलिए गोमती पानी लेने और कुछ पानी लेने के बहाने बातें करने रोज़ ही सुबह-शाम आ जाती।
बटलोही नल के नीचे रखकर जिसमें सदैव पान के कुछ पत्ते तैरा करते, वह ऊपर चली आती और फिर बातों-बातों में भूल जाती कि वह पानी लेने आई है और उस समय तक न उठती जब तक उसकी बुढ़िया दादी गली में अपनी चारपाई पर बैठी हुई चीख़-चीख़कर गालियाँ देती हुई उसे न पुकारती।
इसका यह मतलब नहीं, कि इस बीच में शांति और गोमती में मित्रता हो गई थी।
हाँ, इतना अवश्य हुआ कि शांति जब रसोई में खाना बनाती अथवा अंदर कमरे में बैठी कपड़े सीती, तो उसको गोमती का सीढ़ियों में बैठकर बातें करते रहना बुरा नहीं लगता था।
कई तरह की बातें होती—मुहल्ले के भंगियों की बातें, चमारों के घरेलू झगड़ों की बातें और फिर कुछ गोमती की निजी बातें।
इस बीच में शांति को मालूम हो गया कि गोमती का विवाह हुए वर्षों बीत चुके हैं।
पर उसने अपने पति की सूरत नहीं देखी! बेकार है, इसलिए न वह उसे लेने आता है और न उसके पिता उसे उसके साथ भेजते हैं।
कई बार छेड़ने की ग़र्ज़ से, या कई बार मात्र आनंद लेने की ग़र्ज़ से ही शांति उससे उसके पति के संबंध में और उसके अपने मनोभावों के संबंध में प्रश्न पूछती।
उत्तर देते समय गोमती शरमा जाती थी।
किंतु इतना सब होते हुए भी उसकी जगह वहीं सीढ़ियों में ही बनी रही।
फिर किस प्रकार पुजारी की वह काली-कलूटी लड़की वहाँ से उठकर, उसके इतने समीप आ गई कि शांति ने एक बार अनायास आलिंगन में लेकर कह दिया—आज से तुम मेरी बहन हुई गोमती—वह सब आज भी शांति को स्मरण था।
सर्दियों की रात थी और अनारकली में सब ओर धुआँ-धुआँ हो रहा था।
ऐसा प्रतीत होता था, जैसे लाहौर के समस्त तंदूरों, होटलों, घरों और कारख़ानों से सारे दिन उठने वाले धुएँ ने साँझ होते ही इकट्ठे होकर अनारकली पर आक्रमण कर दिया हो।
शांति अपने नन्हें को कंधे से लगाए, हाथों में कुछ हल्के-फुल्के लिफ़ाफ़े थामे क्रय-विक्रय करके चली आ रही थी।
वह कई दिन के अनुरोध के बाद अपने पति को इधर ला सकी थी और उन्होंने जी-भर खाया-पिया और ख़रीद किया था।
अनारकली के मध्य बंगाली रसगुल्लों की जो दुकान है, वहाँ से रसगुल्ले खाने को शांति का बड़ा मन होता था; पर उसके पति को कभी इतनी फ़ुर्सत ही न हुई थी कि वहाँ तक सिर्फ़ रसगुल्ले खाने के लिए जा सकें।
अस्पताल रोड के सिरे पर हलवाई के साथ चाट वाले की जो दुकान है, वहाँ से चाट खाने को शांति की बड़ी इच्छा थी; पर चाट—ऐसी निकम्मी चीज़ खाने के लिए काम छोड़कर जाने का अवकाश शांति के पति के पास कहाँ? कई दिनों से वह अपने उम्मी के लिए कुछ गर्म कपड़ों के टुकड़े ख़रीदना चाहती थी।
सर्दी बढ़ रही थी और उसके पास एक भी कोट न था।
और फिर गर्म कपड़ा न सही, वह चाहती थी कि कुछ ऊन ही मोल ले ली जाए, ताकि नन्हें का स्वेटर बुन दिया जाए; पर उसके पति 'हूँ'-'हाँ' करके टाल जाते थे, किंतु उस दिन वह निरंतर महीने भर तक अनुरोध करने के बाद उन्हें अपने साथ अनारकली ले जाने में सफल हुई थी।
और उस दिन उन्होंने जी-भर बंगाली के रसगुल्ले और चाटवाले की चटपटी चाट खाई थी, बल्कि घलुए में मोहन के पकौड़े और मटरों वाले आलुओं के स्वाद भी चक्खे थे।
फिर उम्मी के लिए कपड़ा भी ख़रीदा था और ऊन भी मोल ली थी और दो आने दर्जन ब्लेडोंवाली गुड वोग की डिबिया तथा एक कोलगेट साबुन की दो आने वाली टिकिया उसके पति ने भी ख़रीदी थी।
कई दिनों से वे उन्हीं पुराने ब्लेडों को शीशे के ग्लास में तेज़ करके नहाने वाले साबुन से ही हजामत बनाते आ रहे थे और उस दिन शांति ने यह सब ख़रीदने के लिए उन्हें विवश कर दिया था।
और दोनों जने यह सब ख़रीदकर ख़र्च करने के आनंद की अनुभूति से पुलकित चले आ रहे थे।
दिसंबर का महीना था और सूखा जाड़ा पड़ रहा था।
शांति ने अपने सस्ते, पर गर्म शाल को नन्हें के गिर्द और अच्छी तरह लपेटते हुए अचानक कहा—निगोड़ा सूखा जाड़ा पड़ रहा है।
सुनती हूँ नगर में बीमारी फैल रही है।
पर उसके पति चुपचाप धुएँ के कारण कड़वी हो जाने वाली अपनी आँखों को रूमाल से मलते चले आ रहे थे।
शांति ने फिर कहा—हमारी अपनी गली में कई लोग बीमार हो गए हैं।
परसों टेंडी चमार का लड़का निमोनिया से मर गया।
तभी शाल में लिपटा-लिपटा बच्चा हल्के-हल्के दो बार खाँसा और शांति ने उसे और भी अच्छी तरह शाल में लपेट लिया।
उसकी बात को सुनी-अनसुनी करके उसके पति ने कहा—आज बेहद बद-परहेज़ी की है, पेट में सख़्त गड़बड़ी हो रही है।
घर आकर शांति ने जब लड़के को चारपाई पर लिटाया और मस्तक पर हाथ फेरते हुए उसके बालों को पिछली तरफ़ किया, तो वह चौंककर पीछे हटी।
उसने डरी हुई निगाहों से अपने पति की ओर देखा।
वे सिर को हाथों में दबाए नाली पर बैठे थे।
उम्मी का माथा तो तवे की तरह तप रहा है—उसने बड़ी कठिनाई से गले को अचानक अवरुद्ध कर देने वाली किसी चीज़ को बरबस रोककर कहा।
लेकिन उसके पति को क़ै हुई।
शांति का कंठ अवरुद्ध-सा होने लगा था और उसकी आँखें भर-सी आर्इ थीं; पर अपने पति को क़ै करते देख बच्चे का ख़याल छोड़ वह उनकी ओर भागी।
पानी लाकर उनको कुल्ला कराया।
निढाल से होकर वे चारपाई पर पड़ गए; पर कुछ ही क्षण बाद उन्हें फिर क़ै हुई।
शांति के हाथ-पाँव फूल गए।
घर में वह अकेली।
सास, माँ पास नहीं, कोई दूसरा नाता-रिश्ता भी समीप नहीं और नौकर—नौकर रखने की गुंजाइश ही कभी नहीं निकली।
वह कुछ क्षण के लिए घबरा गई।
एक उड़ी-उड़ी-सी दृष्टि उसने अपने ज्वर से तपते हुए बच्चे और बदहज़मी से निढाल पति पर डाली।
अचानक उसे गोमती का ख़याल आया।
शांति अकेली कभी गली में नहीं उतरी थी।
पर सब संकोच छोड़ वह भागी-भागी नीचे गई।
अपनी कोठरी के बाहर, गली की ओर, मात्र ईटों के छोटे-से पर्दे की ओट से बने हुए, रसोईघर में बैठी गोमती रोटी बेल रही थी और चूल्हे की आग से उसका काला मुख चमक-सा रहा था।
शांति ने देखा—उसका बड़ा भाई अभी खाना खाकर उठा है।
तब आगे बढ़कर उसने इशारे से गोमती को बुलाया।
तवे को नीचे उतार और लकड़ी को बाहर खींचकर गोमती उसी तरह भागी आर्इ।
तब विनीत भाव से संक्षेप में शांति ने अपने पति तथा बच्चे की हालत का उल्लेख किया और फिर प्रार्थना की कि वह अपने भाई से कहकर तत्काल किसी डाक्टर को बुला दे।
उनकी लांडरी के साथ ही जिस डाक्टर की दुकान है, वह सुना है पास ही लाजपति रोड पर रहता है, यदि वह आ जाए, तो बहुत ही अच्छा हो।
और फिर साड़ी के छोर से पाँच रुपये का एक नोट खोल, शांति ने गोमती के हाथ में रख दिया कि फ़ीस पहले ही क्यों न देनी पड़े : पर डाक्टर को ले अवश्य आए।
और फिर चलते-चलते उसने यह भी प्रार्थना की कि रोटी पकाकर संभव हो, तो तुम ही ज़रा आ जाना, उम्मी।
शांति का गला भर आया था।
गोमती ने कहा था—आप घबराएँ नहीं, मैं अभी भाई को भेज देती हूँ और मैं भी अभी आर्इ और यह कहकर वह भागती-सी चली गई थी।
शांति वापस मुड़ी, तो सीढ़ियाँ चढ़ते-चढ़ते उसने महसूस किया कि शंका और भय से उसके पाँव काँप रहे हैं और उसका दिल धक-धक कर रहा है।
ऊपर जाकर उसने देखा—उसके पति ऊपर से उतर रहे हैं।
हाथ में उनके ख़ाली लोटा है, चेहरा पहले से भी पीला हो गया है, और माथे पर पसीना छूट गया है।
शांति के उड़े हुए चेहरे को देखकर उन्होंने हँसने का प्रयत्न करते हुए कहा—घबराओ नहीं, सर्दियों में हैज़ा नहीं होता।
शांति ने रोते हुए कहा—आप ऊपर क्यों गए, वहीं नाली पर बैठ जाते; किंतु जब पति ने नाली की ओर और फिर चारपाई पर पड़े हुए बीमार बच्चे की ओर इशारा किया, तो शांति चुप हो गई।
उसने पहले सहारा देकर पति को बिस्तर पर लिटाया, फिर नाली पर पानी गिराया, फिर दूसरे कमरे में बिस्तर बिछा, बच्चे को उस पर लिटा आर्इ।
तभी गोमती आ गई।
खाना तो सब खा चुके थे, अपने हिस्से का आटा उठा, आग बुझा, वह भाग आर्इ थी।
शांति ने कहा—मैं उम्मी को उधर कमरे में लिटा आर्इ हूँ।
मुझे डर है उसे सर्दी लग गई है।
साँस उसे और भी कठिनाई से आने लगी है और खाँसी भी बढ़ गई है।
निचली कोठरी में पड़े हुए पुराने लिहाफ़ से कपड़े ले लो और अँगीठी में कोयले डाल उसकी छाती पर ज़रा उससे सेंक दो।
इनके पेट में गड़बड़ है।
मैं इधर इसका कुछ उपचार करती हूँ।
कुछ नहीं तो गर्म पानी करके बोतल ही फेरती हूँ।
गोमती ने कहा—इन्हें बीबीजी कोई हाज़मे की चीज़ दो।
हमारे घर तुम्मे की अजवाइन है! मैं उसमें से कुछ लेती आर्इ हूँ, जब तक डाक्टर आए, उसे ही ज़रा गर्म पानी से इन्हें दे दो।
बिना किसी तरह की हिचकिचाहट के शांति ने मैली-सी पुड़िया में बँधी काली-सी अजवाइन ले ली थी और गोमती अँगीठी में कोयले डाल नीचे कपड़े लेने भाग गई थी।
बाहर शाम बढ़ चली थी।
वहीं कमरे के अँधेरे में बैठे-बैठे शांति की आँखों के आगे चिंता और फ़िक्र के वे सब दिन-रात फिर गए।
उनके पति को हैज़ा तो न था; किंतु गैस्ट्रोएन्टिराइटिस (Gastroenteritis) तीव्र क़िस्म का था।
डाक्टर के आने तक शांति ने गोमती के कहने पर उन्हें तुम्मे की अजवाइन दी थी, प्याज़ भी सुंघाया था और गोमती अँगीठी उठाकर दूसरे कमरे में बच्चे की छाती पर सेंक देने चली गई थी।
डाक्टर के आने पर मालूम हो गया था कि उसे निमोनिया हो गया है और अत्यंत सावधानी की आवश्यकता है।
शांति अपने पति और अपने बच्चे, दोनों की एक साथ कैसे तीमारदारी करती, उसने अपनी विवशता से गोमती की ओर देखा था; पर उसे होंठ हिलाने की ज़रूरत न पड़ी थी, बच्चे की सेवा-शुश्रूषा का समस्त भार गोमती ने अपने कंधों पर ले लिया था।
शांति को मालूम भी न हुआ था कि वह कब घर जाती है, कब घरवालों को खाना खिलाती है या खाती है या खिलाती खाती भी है या नहीं।
उसने तो जब देखा, उसे छाया की भाँति बच्चे के पास पाया।
कई दिन तक एक ही जून खाकर गोमती ने बच्चे की तीमारदारी की थी।
दोपहर का समय था, उसके पति दुकान पर गए हुए थे।
उम्मी को भी अब आराम था और वह उसकी गोद से लगा सोया पड़ा था और उसके पास ही फ़र्श पर टाट बिछाए गोमती पुराने ऊन के धागों से स्वेटर बुनना सीख रही थी।
इतने दिनों की थकी-हारी-उनींदी शांति की पलकें धीरे-धीरे बंद हो रही थी, वह उन्हें खोलती थी; पर वे फिर बंद हो-हो जाती थी।
आख़िर वह वैसी ही पड़ी-पड़ी सो गई थी।
जब वह फिर उठी, तो उसने देखा, उम्मी रो रहा है, और गोमती उसे बड़े प्यार से सुरीली आवाज़ में थपक-थपककर लोरी दे रही है।
शांति ने फिर आँखें बंद कर ली।
उसने सुना गोमती धीमे-धीमे स्वर से गा रही थी- 

आ री कक्को, जा री कक्को, जंगल पक्को बेर 

भय्या हाथे ढेला, चिड़ैया उड़े जा।
और फिर- 

आ री चिड़ैया! दो पप्पड़ पकाए जा! 

भय्या हाथे ढेला, चिड़ैया उड़े जा! 

बच्चा चुप कर गया था।
लोरी ख़त्म करके उसने बच्चे को गले से लगाकर चूम लिया।
शांति ने अर्ध-निमीलित आँखों से देखा, बच्चे के पीले ज़र्द सूखे-से मुख पर गोमती का काला स्वस्थ मुख झुका हुआ है।
सुख के आँसू उसकी आँखों में उमड़ आए।
उसने उठकर गोमती से बच्चे को ले लिया था और जब वह फिर टाट पर बैठने लगी थी, तो दूसरे हाथ से शांति ने उसका हाथ पकड़ चारपाई पर बिठाते हुए, उसे अपने बाज़ू से बाँध लिया था और कहा था—आज से तुम मेरी बहिन हुई गोमती! 

आँखें बंद किए शांति इन्हीं स्मृतियों में गुम थी, उसकी आँखों से चुपचाप आँसू बह रहे थे कि अचानक उसके पति अंदर दाख़िल हुए।
किसी ज़माने में लांडरी चलाने वाले और समय पड़ने पर, स्वयं अपने हाथ से इस्तरी गर्म करके कपड़ों को प्रेस करने में भी हिचकिचाहट न महसूस करने वाले ला० दीनदयाल और लाहौर की प्रसिद्ध फ़र्म 'दीनदयाल एण्ड सन्स' के मालिक प्रख्यात शेयर ब्रोकर लाला दीनदयाल में महान अंतर था।
इस दस वर्ष के अर्से में उनके बाल यद्यपि पक गए थे, किंतु शरीर कहीं अधिक स्थूल हो गया था।
ढीले-ढाले और प्रायः लांडरी के मालिक होते हुए भी मैले कपड़े पहनने की जगह अब उन्होंने अत्यंत बढ़िया क़िस्म का रेशमी सूट पहन रखा था और पाँवों में श्वेत रेशमी जुराबें तथा काले सेंडल पहने हुए थे।
शांति ने झट रूमाल से आँखें पोंछ ली।
बिजली का बटन दबाते हुए उन्होंने कहा—यहाँ अँधेरे में क्या पड़ी हो।
उठो बाहर बाग़ में घूमो-फिरो और फिर बोले—इन्द्रानी का फ़ोन आया था कि बहिन यदि चाहें, तो आज सिनेमा देखा जाए।
बहिन—दिल-ही-दिल में विषाद से शांति मुस्कुरार्इ और उसके सामने एक ओर काली-कलूटी-सी लड़की का चित्र खिंच गया, जिसे कभी उसने बहिन कहा था।
किंतु प्रकट उसने सिर्फ़ इतना कहा—मेरी तबिअत ठीक नहीं! 

मुँह फुलाए हुए ला० दीनदयाल बाहर चले गए।
तब आँखों को फिर एक बार पोंछकर और तनिक स्वस्थ होकर, शांति मेज़ के पास आर्इ और कुर्सी पर बैठ, पैड अपनी ओर को खिसका, क़लम उठाकर उसने लिखा- 

बहिन गोमती, 

तुम्हारी बहिन अब बड़ी बन गई है।
बड़े आदमी की बीबी है।
बड़े आदमियों की बीबियाँ अब उसकी बहनें है।
पिंजरे में बंद पक्षी को कब इजाज़त होती है कि स्वच्छंद, स्वतंत्र विहार करने वाले अपने हमजोलियों से मिले? मैंने तुम्हें कल फिर आने के लिए कहा था; पर अब तुम कल न आना।
अपनी इस बंदिनी बहिन को भूलने की कोशिश करना।
—शांति 

इस बार उसने एक पंक्ति भी नहीं काटी और न काग़ज़ ही फाड़ा।
हाँ, एक बार लिखते-लिखते फिर आँखें भर आने से जो एक-दो आँसुओं की बूँदें पत्र पर अनायास ही गिर पड़ी थीं, उन्हें उसने ब्लाटिंग पेपर से सुखा दिया था।
फिर पत्र को लिफ़ाफ़े में बंद करके उसने नौकर को आवाज़ दी और उसके हाथ में लिफ़ाफ़ा देकर कहा कि महीलाल स्ट्रीट में पूर्बियों के मंदिर के पुजारी की लड़की गोमती को दे आए।
और फिर समझाते हुए कहा—गोमती, कुछ ही दिन हुए अपनी ससुराल से आर्इ है।
पत्र लेकर नौकर चला ही था कि शांति ने उसे फिर आवाज़ दी और पत्र उसके हाथ से लेकर फाड़ डाला।
फिर धीरे से उसने कहा—तुम गोमती से कहना कि बीबी अचानक आज मैके जा रही है और दो महीने तक वापस न लौटेंगी।
यह कहकर वह फिर खिड़की में जा खड़ी हुई और अस्त हो जाने वाले सूरज के स्थान पर ऊपर की ओर बढ़ते हुए अँधेरे को देखने लगी।
बात इतनी ही थी कि आज दोपहर को जब वे ब्रिज खेल रहे थे, तब नौकर ने आकर ख़बर दी थी कि महीलाल स्ट्रीट के पुजारी की लड़की गोमती आई है।
तब खेल को बीच ही में छोड़कर, और भूलकर कि उसके पार्टनर राय साहब लाला बिहारीलाल है, वह भाग गई थी और उसने गोमती को अपनी भुजाओं में भींच लिया था और फिर वह उसे अपने कमरे में ले गई थी, तब दोनों बहुत देर तक अपने दुःख-सुख की बातें करती रही थीं।
शांति ने जाना था कि किस प्रकार गोमती का पति काम करने लगा, उसे ले गया और उसे चार बच्चों की माँ बना दिया और गोमती ने उम्मी का और दूसरे बच्चों का हाल पूछा था।
ला० दीनदयाल इस बीच में कई बार बुलाने आए थे, पर वह न गई थी और जब दूसरे दिन आने का वादा लेकर उसने गोमती को विदा किया था, तो उसके पति ने कहा था—तुम्हें शर्म नहीं आती, उस उजड्ड और गँवार औरत को लेकर तुम बैठी रहीं, तुम्हें मेरी इज़्ज़त का ज़रा भी ख़याल नहीं।
उसे बग़ल में लिए उन सबके सामने से गुज़र गईं।
राय साहब और उनकी पत्नी हँसने लगे और आख़िर प्रतीक्षा कर-करके चले गए।
! 

इसके बाद उन्होंने और भी बहुत कुछ कहा था, लेकिन शांति ने तो फ़ैसला कर लिया था कि वह पिंजरे को पिंजरा ही समझेगी और उड़ने का प्रयास न करेगी।
अँधियारे गलियारे में चलते हुए लतिका ठिठक गई।
दीवार का सहारा लेकर उसने लैंप की बत्ती बढ़ा दी।
सीढ़ियों पर उसकी छाया एक बेडौल फटी-फटी आकृति खींचने लगी।
सात नंबर कमरे से लड़कियों की बातचीत और हँसी-ठहाकों का स्वर अभी तक आ रहा था।
लतिका ने दरवाज़ा खटखटाया।
शोर अचानक बंद हो गया।
'कौन है?' 

लतिका चुपचाप खड़ी रही।
कमरे में कुछ देर तक घुसुर-पुसुर होती रही, फिर दरवाज़े की चटखनी के खुलने का स्वर आया।
लतिका कमरे की देहरी से कुछ आगे बढ़ी, लैंप की झपकती लौ में लड़कियों के चेहरे सिनेमा के पर्दे पर ठहरे हुए क्लोज़-अप की भाँति उभरने लगे।
'कमरे में अँधेरा क्यों कर रखा है?' लतिका के स्वर में हल्की-सी झिड़क का आभास था।
'लैंप में तेल ही ख़त्म हो गया, मैडम!' 

यह सुधा का कमरा था, इसलिए उसे ही उत्तर देना पड़ा।
होस्टल में शायद वह सबसे अधिक लोकप्रिय थी।
क्योंकि सदा छुट्टी के समय या रात के डिनर के बाद आस-पास के कमरों में रहने वाली लड़कियों का जमघट उसी के कमरे में लग जाता था।
देर तक गपशप, हँसी-मज़ाक़ चलता रहता।
'तेल के लिए करीमुद्दीन से क्यों नहीं कहा?' 

'कितनी बार कहा मैडम, लेकिन उसे याद रहे तब तो!' 

कमरे में हँसी की फुहार एक कोने में दूसरे कोने तक फैल गई।
लतिका के कमरे में आने से अनुशासन की जो घुटन घिर आई थी, वह अचानक बह गई।
करीमुद्दीन होस्टल का नौकर था।
उसके आलस और काम में टालमटोल करने के क़िस्से होस्टल की लड़कियों में पीढ़ी-दर-पीढ़ी चले आते थे।
लतिका को हठात् कुछ स्मरण हो आया।
अँधेरे में लैंप घुमाते हुए चारों ओर निगाहें दौड़ाई।
कमरे में चारों ओर घेरा बनाकर वे बैठी थी—पास-पास एक-दूसरे से सटकर।
सबके चेहरे परिचित थे, किंतु लैंप के पीले मद्धिम प्रकाश में मानो कुछ बदल गया था, या जैसे वह उन्हें पहली बार देख रही थी।
'जूली, अब तक तुम इस ब्लॉक में क्या कर रही हो?' 

जूली खिड़की के पास पलंग के सिरहाने बैठी थी।
उसने चुपचाप आँखें नीची कर ली।
लैंप का प्रकाश चारों ओर से सिमटकर अब केवल उसके चेहरे पर गिर रहा था।
'नाइट-रजिस्टर पर दस्तख़त कर दिए?' 

'हाँ, मैडम।
' 

'फिर।
?' लतिका का स्वर कड़ा हो आया।
जूली सकुचाकर खिड़की से बाहर देखने लगी।
जब से लतिका इस स्कूल में आई है, उसने अनुभव किया है कि होस्टल के इस नियम का पालन डाँट-फटकार के बावजूद नहीं होता।
'मैडम, कल से छुट्टियाँ शुरू हो जाएँगी, इसलिए आज रात हम सबने मिलकर।
और सुधा पूरी बात न कहकर हेमंती की ओर देखते हुए मुस्कुराने लगी।
'हेमंती के गाने का प्रोग्राम है; आप भी कुछ देर बैठिए न!' 

लतिका को उलझन मालूम हुई।
इस समय यहाँ आकर उसने उनके मज़े को किरकिरा कर दिया।
इस छोटे-से हिल स्टेशन पर रहते उसे ख़ासा अर्सा हो गया, लेकिन कब समय पतझड़ और गर्मियों का घेरा पार कर सर्दी की छुट्टियों की गोद में सिमट जाता है, उसे कभी याद नहीं रहता।
चोरों की तरह चुपचाप वह देहरी से बाहर हो गई।
उसके चेहरे का तनाव ढीला पड़ गया।
वह मुस्कुराने लगी।
'मेरे संग स्नो-फ़ॉल देखने कोई नहीं ठहरेगा?' 

'मैडम, छुट्टियों में क्या आप घर नहीं जा रही है?' सब लड़कियों की आँखें उस पर जम गईं।
'अभी कुछ पक्का नहीं है—आई लव द स्नो-फॉल!' 

लतिका को लगा कि यही बात उसने पिछले साल भी कही थी और शायद पिछले-से-पिछले साल भी।
उसे लगा, मानो लड़कियाँ उसे संदेह की दृष्टि से देख रही हैं, मानो उन्होंने उसकी बात पर विश्वास नहीं किया।
उसका सिर चकराने लगा।
मानो बादलों का स्याह झुरमुट किसी अनजाने कोने से उठकर उसे अपने में समो लेगा।
वह थोड़ा-सा हँसी, फिर धीरे से उसने अपने सिर को झटक दिया।
'जूली, तुमसे कुछ काम है, अपने ब्लॉक में जाने से पहले मुझसे मिल लेना—वेल, गुड नाइट!' लतिका ने अपने पीछे दरवाज़ा बंद कर दिया।
'गुड नाइट मैडम, गुड नाइट, गुड नाइट।
!' 

गलियारे की सीढ़ियाँ न उतरकर लतिका रेलिंग के सहारे खड़ी हो गई।
लैंप की बत्ती को नीचे घुमाकर कोने में रख दिया।
बाहर धुँध की नीली तहें बहुत घनी हो चली थीं।
लॉन पर लगे हुए चीड़ के पत्तों की सरसराहट हवा के झोंकों के संग कभी तेज़, कभी धीमी होकर भीतर बह आती थी।
हवा में सर्दी का आभास पाकर लतिका के दिमाग़ में कल से शुरू होने वाली छुट्टियों का ध्यान भटक आया।
उसने आँखें मूँद ली।
उसे लगा कि जैसे उसकी टाँगें बाँस की लकड़ियों की तरह उसके शरीर से बँधी हैं जिनकी गाँठें धीरे-धीरे खुलती जा रही हैं।
सिर की चकराहट अभी मिटी नहीं थी, मगर अब जैसे वह भीतर न होकर बाहर फैली हुई धुँध का हिस्सा बन गई थी।
सीढ़ियों पर बातचीत का स्वर सुनकर लतिका जैसे सोते से जगी।
शॉल को कंधों पर समेटा और लैंप उठा लिया।
डॉक्टर मुकर्जी मिस्टर ह्यूबर्ट के संग एक अँग्रेज़ी धुन गुनगुनाते हुए ऊपर आ रहे थे।
सीढ़ियों पर अँधेरा था और ह्यूबर्ट को बार-बार अपनी छड़ी से रास्ता टटोलना पड़ता था।
लतिका ने दो-चार सीढ़ियाँ उतरकर लैंप को नीचे झुका दिया।
'गुड इवनिंग डॉक्टर, गुड इवनिंग मिस्टर ह्यूबर्ट!' 'थैंक यू मिस लतिका'—ह्यूबर्ट के स्वर में कृतज्ञता का भाव था।
सीढ़ियाँ चढ़ने से उनकी साँस तेज़ हो रही थी और वह दीवार से लगे हुए हाँफ रहे थे।
लैंप की रौशनी में उनके चेहरे का पीलापन कुछ ताँबे के रंग-जैसा हो गया था।
'यहाँ अकेली क्या कर रही हो मिस लतिका?' डॉक्टर ने होंठों के भीतर से सीटी बजाई।
'चेकिंग करके लौट रही थी।
आज इस वक़्त ऊपर कैसे आना हुआ मिस्टर ह्यूबर्ट?' 

ह्यूबर्ट ने मुस्कुराकर अपनी छड़ी डॉक्टर के कंधों से छुआ दी—'इनसे पूछो, यही मुझे ज़बरदस्ती घसीट लाए हैं।
' 

'मिस लतिका, हम आपको निमंत्रण देने आ रहे थे।
आज रात मेरे कमरे में एक छोटा-सा कन्सर्ट होगा, जिसमें मि।
ह्यूबर्ट शोपाँ और चाइकोव्स्की के कंपोजीशन बजाएँगे और फिर क्रीम-कॉफ़ी पी जाएगी।
और उसके बाद अगर समय रहा, तो पिछले साल हमने जो गुनाह किए हैं उन्हें हम मिलकर कन्फेस करेंगे।
' डॉक्टर मुकर्जी के चेहरे पर उभरी मुस्कान खेल गई।
'डॉक्टर, मुझे माफ़ करें, मेरी तबीअत कुछ ठीक नहीं है।
' 

'चलिए, यह ठीक रहा।
फिर तो आप वैसे भी मेरे पास आती।
' डॉक्टर ने धीरे से लतिका के कंधों को पकड़कर अपने कमरे की तरफ़ मोड़ दिया।
डॉक्टर मुकर्जी का कमरा ब्लॉक के दूसरे सिरे पर छत से जुड़ा हुआ था।
वह आधे बर्मी थे, जिसके चिह्न उनकी थोड़ी दबी हुई नाक और छोटी-छोटी चंचल आँखों से स्पष्ट थे।
बर्मा पर जापानियों का आक्रमण होने के बाद वह इस छोटे से पहाड़ी शहर में आ बसे थे।
प्राइवेट प्रैक्टिस के अलावा वह कान्वेंट स्कूल में हाईजीन-फ़िज़ियालॉजी भी पढ़ाया करते थे और इसलिए उनको स्कूल के होस्टल में ही एक कमरा रहने के लिए दे दिया गया था।
कुछ लोगों का कहना था कि बर्मा से आते हुए रास्ते में उनकी पत्नी की मृत्यु हो गई, लेकिन इस संबंध में निश्चित रूप से कुछ नहीं कहा जा सकता क्योंकि डॉक्टर स्वयं कभी अपनी पत्नी की चर्चा नहीं करते।
बातों के दौरान डॉक्टर अक्सर कहा करते हैं—'मरने से पहले मैं एक बार बर्मा ज़रूर जाऊँगा'—और तब एक क्षण के लिए उनकी आँखों में एक नमी-सी आ जाती।
लतिका चाहने पर भी उनसे कुछ पूछ नहीं पाती।
उसे लगता कि डॉक्टर नहीं चाहते कि कोई अतीत के संबंध में उनसे कुछ भी पूछे या सहानुभूति दिखलाए।
दूसरे ही क्षण अपनी गंभीरता को दूर ठेलते हुए वह हँस पड़ते—एक सूखी, बुझी हुई हँसी।
होम-सिक्नेस ही एक ऐसी बीमारी है जिसका इलाज किसी डॉक्टर के पास नहीं है।
छत पर मेज़-कुर्सियाँ डाल दी गई और भीतर कमरे से पर्कोलेटर में कॉफ़ी का पानी चढ़ा दिया गया।
'सुना है अगले दो-तीन वर्षों में यहाँ पर बिजली का इंतिज़ाम हो जाएगा—' डॉक्टर ने स्प्रिट-लैंप जलाते हुए कहा।
'यह बात तो पिछले सालों से सुनने में आ रही है।
अँग्रेज़ों ने भी कोई लंबी-चौड़ी स्कीम बनाई थी पता नहीं उसका क्या हुआ'—ह्यूबर्ट ने कहा।
वह आराम-कुर्सी पर लेटा हुआ बाहर लॉन की ओर देख रहा था।
लतिका कमरे से दो मोमबत्तियाँ ले आई।
मेज़ के दोनों सिरों पर टिकाकर उन्हें जला दिया गया।
छत का अँधेरा मोमबत्ती की फीकी रौशनी के इर्द-गिर्द सिमटने लगा।
एक घनी नीरवता चारों ओर घिरने लगी।
हवा में चीड़ के वृक्षों की साँय-साँय दूर-दूर तक फैली पहाड़ियों और घाटियों में सीटियों की गूँज-सी छोड़ती जा रही थी।
'इस बार शायद बर्फ़ जल्दी गिरेगी, अभी से हवा में एक सर्द ख़ुश्की-सी महसूस होने लगी है'—डॉक्टर का सिगार अंधेरे में लाल बिंदी-सा चमक रहा था।
पता नहीं, मिस वुड को स्पेशल सर्विस का गोरखधंधा क्यों पसंद आता है।
छुट्टियों में घर जाने से पहले क्या यह ज़रूरी है कि लड़कियाँ फ़ादर एल्मंड का सर्मन सुनें?' ह्यूबर्ट ने कहा।
'पिछले पाँच साल से मैं सुनता आ रहा हूँ—फ़ादर एल्मंड के सर्मन में कही हेर-फेर नहीं होता।
' 

डॉक्टर को फ़ादर एल्मंड एक आँख नहीं सुहाते थे।
लतिका कुर्सी पर आगे झुककर प्यालों में कॉफ़ी उँडेलने लगी।
हर साल स्कूल बंद होने के दिन यही दो प्रोग्राम होते हैं—चैपल में स्पेशल सर्विस और उसके बाद दिन में पिकनिक।
लतिका को पहला साल याद आया जब डॉक्टर के संग पिकनिक के बाद वह क्लब गई थी।
डॉक्टर बार में बैठे थे।
बॉल-रूम कुमाऊँ रेजीमेंट अफ़सरों से भरा हुआ था।
कुछ देर तक बिलियर्ड का खेल देखने के बाद जब वह वापस बार की ओर आ रहे थे, तब उन्होंने दाई ओर क्लब की लाइब्रेरी में देखा—मगर उसी समय डॉक्टर मुकर्जी पीछे से आ गए थे।
'मिस लतिका, यह मि।
गिरीश नेगी हैं?' बिलियर्ड-रूम से आते हुए हँसी-ठहाकों के बीच वह कुछ ठहर गया था।
वह किसी किताब के बीच में उँगली रखकर लाइब्रेरी की खिड़की से बाहर देख रहा था।
'हलो डॉक्टर' वह पीछे मुड़ा।
तब उस क्षण।
उस क्षण न जाने क्यों लतिका का हाथ काँप गया और कॉफ़ी की गर्म बूँदें उसकी साड़ी पर छलक आई।
अँधेरे में किसी ने नहीं देखा कि लतिका के चेहरे पर एक उनीदा रीतापन घिर आया है।
हवा के झोंके से मोमबत्तियों की लौ फड़कने लगी।
छत से भी ऊँची काठ-गोदाम जाने वाली सड़क पर यू।
पी।
रोडवेज़ की आख़िरी बस डाक लेकर जा रही थी।
बस की हैड-लाइट्स में आस-पास फैली हुई झाड़ियों की छायाएँ घर की दीवार पर सरकती हुई ग़ायब होने लगी।
'मिस लतिका, आप इस साल भी छुट्टियों में यहीं रहेंगी?' डॉक्टर ने पूछा।
डॉक्टर का सवाल हवा में टँगा रहा।
उसी क्षण पियानो पर शोपाँ का नौक्टर्न ह्यूबर्ट की उँगलियों के नीचे से फिसलता हुआ धीरे-धीरे छत के अँधेरे में घुलने लगा—मानो जल पर कोमल स्वप्निल ऊर्मियाँ भँवरों का झिलमिलाता जाल बुनती हुई दूर-दूर किनारों तक फैलती जा रही हो।
लतिका को लगा कि जैसे कहीं बहुत दूर बर्फ़ की चोटियों से परिंदों के झुंड नीचे अनजान देशों की ओर उड़े जा रहे हैं।
इन दिनों अक्सर उसने अपने कमरे की खिड़की से उन्हें देखा है—धागे में बँधे चमकीले लट्टुओं की तरह वे एक लंबी टेढ़ी-मेढ़ी क़तार में उड़े जाते हैं, पहाड़ों की सुनसान नीरवता से परे, उन विचित्र शहरों की ओर जहाँ शायद वह कभी नहीं जाएगी।
लतिका आर्म-चेयर पर ऊँघने लगी।
डॉक्टर मुकर्जी का सिगार अँधेरे में चुपचाप जल रहा था।
डॉक्टर को आश्चर्य हुआ कि लतिका न जाने क्या सोच रही है और लतिका सोच रही थी—क्या वह बूढ़ी होती जा रही है? उसके सामने स्कूल की प्रिंसिपल मिस वुड का चेहरा घूम गया—पोपला मुँह, आँखों के नीचे झूलती हुई माँस की थैलियाँ, ज़रा-ज़रा-सी बात पर चिढ़ जाना, कर्कश आवाज़ में चीख़ना—सब उसे 'ओल्डमेड' कहकर पुकारते हैं।
कुछ वर्षों बाद वह भी हू-ब-हू वैसी ही बन जाएगी।
लतिका के समूचे शरीर में झुरझुरी-सी दौड़ गई, मानो अनजाने में उसने किसी गलीज़ वस्तु को छू लिया हो।
उसे याद आया, कुछ महीने पहले अचानक उसे ह्यूबर्ट का प्रेमपत्र मिला था—भावुक, याचना से भरा हुआ पत्र, जिसमें उसने न जाने क्या कुछ लिखा था, जो कभी उसकी समझ में नहीं आया।
उसे ह्यूबर्ट की इस बचकाना हरकत पर हँसी आई थी, किंतु भीतर-ही-भीतर प्रसन्नता भी हुई थी उसकी उम्र अभी बीती नहीं है, अब भी वह दूसरों को अपनी ओर आकर्षित कर सकती है।
ह्यूबर्ट का पत्र पढ़कर उसे क्रोध नहीं आया, आई थी केवल ममता।
वह चाहती तो उसकी ग़लतफ़हमी को दूर करने में देर न लगती, किंतु कोई शक्ति उसे रोके रहती है, उसके कारण अपने पर विश्वास रहता है, अपने सुख का भ्रम मानो ह्यूबर्ट की ग़लतफ़हमी से जुड़ा है।
ह्यूबर्ट ही क्यों, वह क्या किसी को भी चाह सकेगी, उस अनुभूति के संग, जो अब नहीं रही, जो छाया-सी उस पर मंडराती रहती है, न स्वयं मिटती है, न उसे मुक्ति दे पाती है।
उसे लगा, जैसे बादलों का झुरमुट फिर उसके मस्तिष्क पर धीरे-धीरे छाने लगा है, उसकी टाँगे फिर निर्जीव, शिथिल-सी हो गई हैं।
वह झटके से उठ खड़ी हुई, ‘डॉक्टर, माफ़ करना, मुझे बहुत थकान-सी लग रही है'।
बिना वाक्य पूरा किए ही वह चली गई।
कुछ देर तक टैरेस पर निस्तब्धता छाई रही।
मोमबत्तियाँ बुझने लगी थी।
डॉक्टर मुकर्जी ने सिगार का नया कश लिया—'सब लड़कियाँ एक-जैसी होती हैं—बेवक़ूफ़ और सेंटीमेंटल!' 

ह्यूबर्ट की उँगलियों का दबाव पियानो पर ढीला पड़ता गया—अंतिम धुनों की झिझकी-सी गूँज कुछ क्षणों तक हवा में तिरती रही।
'डॉक्टर, आपको मालूम है 'मिस लतिका का व्यवहार पिछले कुछ अर्से से अजीब-सा लगता है।
'—ह्यूबर्ट के स्वर में लापरवाही का भाव था।
वह नहीं चाहता था कि डॉक्टर को लतिका के प्रति उसकी भावनाओं का आभास मात्र भी मिल सके।
जिस कोमल अनुभूति को वह इतने समय से सँजोता आया है, ह्यूबर्ट उसे हँसी के एक ही ठहाके में उपहासास्पद बना देगा।
'क्या तुम नियति में विश्वास करते हो, ह्यूबर्ट?' डॉक्टर ने कहा।
ह्यूबर्ट दम रोके प्रतीक्षा करता रहा।
वह जानता था कि कोई भी बात कहने से पहले डॉक्टर को फ़िलॉसोफाइज़ करने की आदत थी।
डॉक्टर टैरेस के जंगले से सटकर खड़ा हो गया।
फीकी-सी चाँदनी में चीड़ के पेड़ों की छायाएँ लॉन पर गिर रही थी।
कभी-कभी कोई जुगनू अँधेरे में हरा प्रकाश छिड़कता हवा में ग़ायब हो जाता था।
'मैं कभी-कभी सोचता हूँ, इंसान ज़िंदा किसलिए रहता है—क्या उसे कोई और बेहतर काम करने को नहीं मिलता? हज़ारों मील अपने मुल्क से दूर मैं यहाँ पड़ा हूँ—यहाँ कौन मुझे जानता है।
यहीं शायद मर भी जाऊँगा।
ह्यूबर्ट, क्या तुमने कभी महसूस किया है कि एक अजनबी की हैसियत से पराई ज़मीन पर जाना काफ़ी खौफ़नाक बात है।
?' 

ह्यूबर्ट विस्मित-सा डॉक्टर की ओर देखने लगा।
उसने पहली बार डॉक्टर मुकर्जी के इस पहलू को देखा था।
अपने संबंध में वह अक्सर चुप रहते थे।
'कोई पीछे नहीं है, यह बात मुझ में एक अजीब क़िस्म की बेफ़िक्री पैदा कर देती है।
लेकिन कुछ लोगों की मौत अंत तक पहेली बनी रहती है।
शायद वे ज़िंदगी में बहुत उम्मीद लगाते थे।
उसे ट्रैजिक भी नहीं कहा जा सकता, क्योंकि आख़िरी दम तक उन्हें मरने का एहसास नहीं होता।
' 

'डॉक्टर, आप किसका ज़िक्र कर रहे हैं?' ह्यूबर्ट ने परेशान होकर पूछा।
डॉक्टर कुछ देर तक चुपचाप सिगार पीता रहा।
फिर मुड़कर वह मोमबत्तियों की बुझती हुई लौ को देखने लगा।
'तुम्हें मालूम है, किसी समय लतिका बिला नाग़ा क्लब जाया करती थी।
गिरीश नेगी से उसका परिचय वहीं हुआ था।
कश्मीर जाने से एक रात पहले उसने मुझे सब कुछ बता दिया था।
मैं अब तक लतिका से उस मुलाक़ात के बारे में कुछ नहीं कह सका हूँ।
किंतु उस रोज़ कौन जानता था कि वह वापस नहीं लौटेगा।
और अब।
अब क्या फ़र्क़ पड़ता है।
लेट द डेड डाई।
' 

डॉक्टर की सूखी सर्द हँसी में खोखली-सी शून्यता भरी थी।
'कौन गिरीश नेगी?' 

'कुमाऊँ-रेजीमेंट कैप्टन था।
' 

'डॉक्टर तथा लतिका।
' ह्यूबर्ट से आगे कुछ नहीं कहा गया।
उसे याद आया वह पत्र, जो उसने लतिका को भेजा था।
कितना अर्थहीन और उपहासास्पद, जैसे उसका एक-एक शब्द उसके दिल को कचोट रहा हो! उसने धीरे-से पियानो पर सिर टिका लिया।
लतिका ने उसे क्यों नहीं बताया, क्या वह इसके योग्य भी नहीं था? 

'लतिका।
वह तो बच्ची है, पागल! मरने वाले के संग ख़ुद थोड़े ही मरा जाता है।
' 

कुछ देर चुप रहकर डॉक्टर ने अपने प्रश्न को फिर दुहराया।
'लेकिन ह्यूबर्ट, क्या तुम नियति पर विश्वास करते हो?' 

हवा के हल्के झोंके से मोमबत्तियाँ एक बार प्रज्ज्वलित होकर बुझ गईं।
टैरेस पर ह्यूबर्ट और डॉक्टर अँधेरे में एक-दूसरे का चेहरा नहीं देख पा रहे थे, फिर भी वे एक-दूसरे की ओर देख रहे थे।
कान्वेंट स्कूल से कुछ दूर मैदान में बहते पहाड़ी नाले का स्वर आ रहा था।
जब बहुत देर बाद कुमाऊँ-रेजीमेंट सेंटर का बिगुल सुनाई दिया, तो ह्यूबर्ट हड़बड़ा कर खड़ा हो गया।
'अच्छा चलता हूँ, डॉक्टर, गुडनाइट!' 

'गुडनाइट ह्यूबर्ट।
मुझे माफ़ करना, मैं सिगार ख़त्म करके उठूँगा।
' 

सुबह बदली छायी थी।
लतिका के खिड़की खोलते ही धुँध का ग़ुब्बारा-सा भीतर घुस आया, जैसे रात-भर दीवार के सहारे सरदी में ठिठुरता हुआ वह भीतर आने की प्रतीक्षा कर रहा हो।
स्कूल में ऊपर चैपल जाने वाली सड़क बादलों में छिप गई थी, केवल चैपल का 'क्रास' धुँध के पर्दे पर एक-दूसरे को काटती हुई पेंसिल की रेखाओं-सा दिखाई दे जाता था।
लतिका ने खिड़की से आँखें हटाई, तो देखा कि करीमुद्दीन चाय की ट्रे लिए खड़ा है।
करीमुद्दीन मिलिट्री में अर्दली रह चुका था, इसलिए ट्रे मेज़ पर रखकर 'अटेंशन' की मुद्रा में खड़ा हो गया।
लतिका झटके से उठ बैठी।
सुबह से आलस करके कितनी बार जागकर वह सो चुकी है।
अपनी खिसियाहट मिटाने के लिए लतिका ने कहा, 'बड़ी सरदी है आज, बिस्तर छोड़ने को जी नहीं चाहता।
' 

'अजी मेम साहब, अभी क्या सरदी आई है—बड़े दिनों में देखना, कैसे दाँत कटकटाते हैं'—और करीमुद्दीन अपने हाथों को बग़लों में डाले हुए इस तरह सिकुड़ गया जैसे उन दिनों की कल्पना मात्र से उसे जाड़ा लगना शुरू हो गया हो।
गंजे सिर पर दोनों तरफ़ के उसके बाल ख़िज़ाब लगाने से कत्थई रंग के भूरे हो गए थे।
बात चाहे किसी विषय पर हो रही हो, वह हमेशा खींचतान कर उसे ऐसे क्षेत्र में घसीट लाता था, जहाँ वह बेझिझक अपने विचारों को प्रकट कर सके।
'एक बार तो यहाँ लगातार इतनी बर्फ़ गिरी कि भुवाली से लेकर डाक-बँगले तक सारी सड़कें जाम हो गई।
इतनी बर्फ़ थी मेम साहब, कि पेड़ों की टहनियाँ तक सिकुड़कर तनों से लिपट गई थी—बिलकुल ऐसे', और करीमुद्दीन नीचे झुक कर मुर्गी-सा बन गया।
'कब की बात है?' लतिका ने पूछा।
'अब यह तो जोड़-हिसाब करके ही पता चलेगा, मेम साहब।
लेकिन इतना याद है कि उस वक़्त अँग्रेज़ बहादुर यहीं थे।
केंटोनमेंट की इमारत पर क़ौमी झंडा नहीं लगा था।
बड़े जबर थे ये अँग्रेज़, दो घंटों में ही सारी सड़कें साफ़ करवा दी।
उन दिनों एक सीटी बजाते ही पचास घोड़े वाले जमा हो जाते थे।
अब तो सारे शैड ख़ाली पड़े हैं।
वे लोग अपनी ख़िदमत भी करवाना जानते थे, अब उजाड़ हो गया है', करीमुद्दीन उदास भाव से बाहर देखने लगा।
आज यह पहली बार नहीं है जब लतिका करीमुद्दीन से उन दिनों की बातें सुन रही है जब 'अँग्रेज़ बहादुर' ने इस स्थान को स्वर्ग बना रखा था।
'आप छुट्टियों में इस साल भी यहीं रहेंगी, मेमसाहब?' 

'दिखता तो कुछ ऐसा ही है करीमुद्दीन—तुम्हें फिर तंग होना पड़ेगा।
' 

'क्या कहती हैं मेमसाहब! आपके रहने से हमारा भी मन लग जाता है, वरना छुट्टियों में तो यहाँ कुत्ते लोटते हैं।
' 

'तुम ज़रा मिस्त्री से कह देना कि इस कमरे की छत की मरम्मत कर जाए।
पिछले साल बर्फ़ या पानी दरारों से टपकता रहता था।
' लतिका को याद आया कि पिछली सर्दियों में जब कभी बर्फ़ गिरती थी, तो उसे पानी से बचने के लिए रात भर कमरे के कोने में सिमटकर सोना पड़ता था।
करीमुद्दीन चाय की ट्रे उठाता हुआ बोला, बर्ट साहब तो कल ही चले जाएँगे—कल रात उनकी तबीअत फिर ख़राब हो गई।
आधी रात के वक़्त मुझे जगाने आए थे।
कहते थे, छाती में तकलीफ़ है।
उन्हें यह मौसम नहीं रास आता।
कह रहे थे, लड़कियों की बस में वह भी कल ही चले जाएँगे।
' 

करीमुद्दीन दरवाज़ा बंद करके चला गया।
लतिका की इच्छा हुई कि वह ह्यूबर्ट के कमरे मे जाकर उनकी तबीअत की पूछताछ कर आए।
किंतु फिर न जाने क्यों स्लीपर पैरों में टँगे रहे और वह खिड़की के बाहर बादलों को उमड़ता हुआ देखती रही।
ह्यूबर्ट का चेहरा जब उसे देखकर सहमा-सा दयनीय हो जाता है, तब लगता है कि वह अपनी मूक निरीह याचना में उसे कोस रहा है—न वह उसकी ग़लतफ़हमी को दूर करने का प्रयत्न कर पाती है, न उसे अपनी विवशता की सफ़ाई देने का साहस होता है।
उसे लगता है कि इस जाले से बाहर निकलने के लिए वह धागे के जिस सिरे को पकड़ती है, वह ख़ुद एक गाँठ बनकर रह जाता है।
बाहर बूँदाबाँदी होने लगी थी—कमरे की टिन की छत 'खट-खट' बोलने लगी।
लतिका पलंग से उठ खड़ी हुई।
बिस्तर को तह कर बिछाया।
फिर पैरों में स्लीपरों को घसीटते हुए वह बड़े आईने तक आई और उसके सामने स्टूल पर बैठ कर बालों को खोलने लगी।
किंतु कुछ देर तक कंघी बालों में ही उलझी रही और वह गुमसुम हो शीशे में अपना चेहरा तकती रही।
करीमुद्दीन को यह कहना याद ही नहीं रहा कि धीरे-धीरे आग जलाने की लकड़ियाँ जमा कर लें।
इन दिनों सस्ते दामों पर सूखी लकड़ियाँ मिल जाती हैं।
पिछले साल तो कमरा धुएँ से भर जाता था जिसके कारण कँपकँपाते जाड़े में भी उसे खिड़की खोलकर ही सोना पड़ता था।
आईने में लतिका ने अपना चेहरा देखा—वह मुस्कुरा रही थी।
पिछले साल अपने कमरे की सीलन और ठंड से बचने के लिए कभी-कभी वह मिस वुड के ख़ाली कमरे में चोरी-चुपके सोने चली जाया करती थी।
मिस वुड का कमरा बिना आग के भी गर्म रहा करता था, उनके गदोले सोफ़े पर लेटते ही आँख लग जाती थी।
कमरा छुट्टियों में ख़ाली पड़ा रहता है, किंतु मिस वुड से इतना नहीं होता कि दो महीनों के लिए उसके हवाले कर जाएँ।
हर साल कमरे में ताला ठोंक जाती हैं।
वह तो पिछले साल ग़ुसलख़ाने में भीतर की साँकल देना भूल गई थी, जिसे लतिका चोर-दरवाज़े के रूप में इस्तेमाल करती रही थी।
पहले साल अकेले में उसे बड़ा डर-सा लगा था।
छुट्टियो में सारे स्कूल और होस्टल के कमरे साँय-साँय करने लगते हैं।
डर के मारे उसे जब कभी नींद नहीं आती थी, तब वह करीमुद्दीन को रात में देर तक बातों में उलझाए रखती।
बातों में जब वह खोई-सी सो जाती, तब करीमुद्दीन लैंप बुझाकर चला जाता।
कभी-कभी बीमारी का बहाना करके वह डॉक्टर को बुलवा भेजती थी और बाद में बहुत ज़िद करके दूसरे कमरे में उनका बिस्तर लगवा देती।
लतिका ने कंधे से बालों का गुच्छा निकाला और उसे बाहर फेंकने के लिए वह खिड़की के पास आ खड़ी हुई।
बाहर छत की ढलान से बारिश के जल की मोटी-सी धार बराबर लॉन पर गिर रही थी।
मेघाच्छन्न आकाश मे सरकते हुए बादलों के पीछे पहाड़ियों के झुंड कभी उभर आते थे, कभी छिप जाते थे, मानो चलती ट्रेन से कोई उन्हें देख रहा हो।
लतिका ने खिड़की से सिर बाहर निकाल लिया—हवा के झोंके से उसकी आँखें झप गई।
उसे जितने काम याद आते हैं, उतना ही आलस घना होता जाता है! बस की सीटें रिज़र्व करवाने के लिए चपरासी को रुपए देने हैं।
जो सामान होस्टल की लड़कियाँ पीछे छोड़े जा रही है, उन्हें गोदाम में रखवाना होगा।
कभी-कभी तो छोटी क्लास की लड़कियों के साथ पैकिंग करवाने के काम में भी उसे हाथ बँटाना पड़ता था।
वह इन कामों से ऊबती नहीं।
धीरे-धीरे सब निबटते जाते है।
कोई ग़लती इधर-उधर रह जाती है, जो बाद में सुधर जाती है—हर काम में किचकिच रहती है, परेशानी और दिक़्क़त होती है—किंतु देर-सबेर इससे छुटकारा मिल ही जाता है।
किंतु जब लड़कियों की आख़िरी बस चली जाती है, तब मन उचाट-सा हो जाता है—ख़ाली कॉरीडोर में घूमती हुई वह कभी इस कमरे में जाती है और कभी उसमें।
वह नहीं जान पाती कि अपने से क्या करे—दिल कहीं भी नहीं टिक पाता, हमेशा भटका-भटका-सा रहता है।
इस सबके बावजूद सब कोई सहज भाव से पूछ बैठता है, 'मिस लतिका, छुट्टियों में आप घर नहीं जा रही?' तब वह क्या कहे? 

डिंग-डांग-डिंग।
स्पेशल सर्विस के लिए स्कूल चैपल के घंटे बजने लगे थे।
लतिका ने अपना सिर खिड़की के भीतर कर लिया।
उसने झटपट साड़ी उतारी और पेटीकोट में ही कंधे पर तौलिया डाल ग़ुसलख़ाने में घुस गई।
लेफ़्ट-राइट-लेफ़्ट।
लेफ़्ट।
केंटोनमेंट जाने वाली पक्की सड़क पर चार-चार की पंक्ति में कुमाऊँ-रेजीमेंट के सिपाहियों को एक टुकड़ी मार्च कर रही थी।
फ़ौजी बूटों की भारी और खुरदरी आवाज़ें स्कूल चैपल की दीवारों से टकराकर भीतर 'प्रेयर-हॉल' में गूँज रही थी।
'ब्लसेड आर द मीक'।
फ़ादर एल्मंड एक-एक शब्द चबाते हुए खँखारते स्वर में 'सर्मन ऑफ़ द माउंट' पढ़ रहे थे।
ईसा मसीह की मूर्ति के नीचे 'कैंडल-ब्रियम' के दोनों ओर मोमबत्तियाँ जल रही थी, जिनका प्रकाश आगे बैठी हुई लड़कियों पर पड़ रहा था।
पिछली लाइनों की बेंचे अँधेरे में डूबी हुई थी, जहाँ लड़कियाँ प्रार्थना की मुद्रा में बैठी हुई सिर झुकाए एक-दूसरे से घुसर-पुसर कर रही थी।
मिस वुड स्कूल सीज़न के सफलतापूर्वक समाप्त हो जाने पर विद्याथियों और स्टाफ़-सदस्यों को बधाई का भाषण दे चुकी थी—और अब फ़ादर के पीछे बैठी हुई अपने में ही कुछ बुड़बुड़ा रही थी मानो धीरे-धीरे फ़ादर को 'प्रौम्ट' कर रही हो।
'आमीन'।
फ़ादर एल्मंड ने बाइबल मेज़ पर रख दी और 'प्रेयर-बुक' उठा ली।
हॉल की ख़ामोशी क्षण-भर के लिए टूट गई।
लड़कियों ने खड़े होते हुए जान-बूझकर बेंचो को पीछे धकेला—बेंचें फ़र्श पर रगड़ खाकर सीटी बजाती हुई पीछे खिसक गई—हॉल के कोने से हँसी फूट पड़ी।
मिस वुड का चेहरा तन गया, माथे पर भृकुटियाँ चढ़ गई।
फिर अचानक निस्तब्धता छा गई—हॉल के उस घुटे हुए धुँधलके में फ़ादर का तीखा फटा हुआ स्वर सुनाई देने लगा—'जीसस सेड, आई एम द लाइट ऑफ़ द वर्ल्ड—ही दैट फ़ालोएथ मी शैल नॉट वाक इन डार्कनेस, बट शैल हैव द लाइट ऑफ़ द लाइट।
' 

डॉक्टर मुकर्जी ने ऊब और अकुलाहट से भरी जमुहाई ली, 'कब यह क़िस्सा ख़त्म होगा?' उसने इतने ऊँचे स्वर में लतिका से पूछा कि वह सकुचाकर दूसरी ओर देखने लगी।
स्पेशल सर्विस के समय डॉक्टर मुकर्जी के होंठों पर व्यंग्यात्मक मुस्कान खेलती रही और वह धीरे-धीरे अपनी मूँछों को खींचता रहा।
फ़ादर एल्मंड की वेश-भूषा देखकर लतिका के दिल में गुदगुदी-सी दौड़ गई।
जब वह छोटी थी, तो अक्सर यह बात सोचकर विस्मित हुआ करती थी कि क्या पादरी लोग सफ़ेद चोग़े के नीचे कुछ नहीं पहनते, अगर धोखे से वह ऊपर उठ जाए तो? 

लेफ़्ट।
लेफ़्ट।
लेफ़्ट।
मार्च करते फ़ौजी बूट चैपल से दूर होते जा रहे थे—केवल उनकी गूँज हवा में शेष रह गई थी।
'हिग नंबर 117—' फ़ादर ने प्रार्थना-पुस्तक खोलते हुए कहा।
हॉल में प्रत्येक लड़की ने डेस्क पर रखी हुई हिम-बुक खोल ली।
पन्नों के उलटने की खड़खड़ाहट फिसलती एक सिरे से दूसरे सिरे तक फैल गई।
आगे की बेंच से उठकर ह्यूबर्ट पियानो के सामने स्टूल पर बैठ गया।
संगीत-शिक्षक होने के कारण हर साल स्पेशल सर्विस के अवसर पर उसे 'कॉयर' के संग पियानो बजाना पड़ता था।
राबर्ट ने अपने रूमाल से नाक साफ़ की।
अपनी घबराहट छिपाने के लिए ह्यूबर्ट हमेशा ऐसा ही किया करता था।
कनखियों से हॉल की ओर देखते हुए उसने काँपते हाथों से हिम-बुक खोली।
लीड काइंडली लाइट।
पियानो के सुर दबे, झिझकते से मिलने लगे।
घने बालों से ढँकी ह्यूबर्ट की लंबी, पीली उँगलियाँ खुलने-सिमटने लगी।
'कॉयर' में गाने वाली लड़कियों के स्वर एक-दूसरे से गुँथकर कोमल-स्निग्ध लहरों में बिंध गए।
लतिका को लगा, उसका जूड़ा ढीला पड़ गया है, मानो गरदन के नीचे झूल रहा है।
मिस वुड की आँख बचा लतिका ने चुपचाप बालों में लगे क्लिपों को कस कर खींच दिया।
'बड़ा झक्की आदमी है।
सुबह मैंने ह्यूबर्ट को यहाँ आने से मना किया था, फिर भी चला आया।
' डॉक्टर ने कहा।
लतिका को करीमुद्दीन की बात याद हो गई।
रात-भर ह्यूबर्ट को खाँसी का दौरा पड़ा था कल जाने के लिए कह रहे थे।
लतिका ने सिर टेढा करके ह्यूबर्ट के चेहरे की एक झलक पाने की विफल चेष्टा की।
इतने पीछे से कुछ भी देख पाना असंभव था; पियानो पर झुका हुआ केवल ह्यूबर्ट का सिर दिखाई देता था।
लीड काइंडली लाइट।
संगीत के सुर मानो एक ऊँची पहाड़ी पर चढ़कर हाँफती हुई साँसों को आकाश की अगाध शून्यता मे बिखेरते हुए नीचे उतर रहे हैं।
बारिश की मुलायम धूप चैपल के लंबे चौकोर शीशों पर झलमला रही है, जिसकी एक महीन चमकीली रेखा ईसामसीह की प्रतिमा पर तिरछी होकर गिर रही है।
मोमबत्तियों का धुआँ धूप में नीली-सी लकीर खींचता हुआ हवा में तिरने लगा है।
पियानो के क्षणिक 'पोज़' में लतिका को पत्तों का मर्मर कहीं दूर अनजानी दिशा से आता हुआ सुनाई दे जाता है।
एक क्षण के लिए उसे यह भ्रम हुआ कि चैपल का फीका-सा अँधेरा उस छोटे-से 'प्रेयर-हॉल' के चारों कोनों से सिमटता हुआ उसके आसपास घिर आया है—मानो कोई उसकी आँखों पर पट्टी बाँधकर उसे यहाँ तक ले आया हो और अचानक उसकी दोनों आँखें खोल दी हों।
उसे लगा कि जैसे मोमबत्तियों के धूमिल आलोक में कुछ भी ठोस, वास्तविक न रहा हो—चैपल की छत, दीवारें, डेस्क पर रखा हुआ डॉक्टर का सुघड़-सुडौल हाथ—और पियानो के सुर अतीत की धुँध को भेदते हुए स्वयं उस धुँध का भाग बनते जा रहे हों।
एक पगली-सी स्मृति, एक उद्भ्रान्त भावना—चैपल के शीशों के परे पहाड़ी सूखी हवा, हवा में झुकी हुई वीपिंग विलोज़ की काँपती टहनियाँ, पैरों-तले चीड़ के पत्तों की धीमी-सी चिर-परिचित खड़।
खड़।
वहीं पर गिरीश एक हाथ में मिलिट्री का ख़ाकी हैट लिए खड़ा है—चौड़े उठे हुए सबल कंधे, अपना सिर वहाँ टिका दो, तो जैसे सिमटकर खो जाएगा।
चार्ल्स वोयर, यह नाम उसने रखा था।
वह झेंपकर हँसने लगता।
'तुम्हें आर्मी में किसने चुन लिया, मेजर बन गए हो, लेकिन लड़कियों से भी गए-बीते हो।
ज़रा-ज़रा-सी बात पर चेहरा लाल हो जाता है।
' यह सब वह कहती नहीं, सिर्फ़ सोचती-भर थी—सोचा था कहूँगी, वह 'कभी' कभी नहीं आया।
बुरुंस का लाल फूल लाए हो न झूठे 
ख़ाकी क़मीज़ की जिस जेब पर बैज चिपके थे, उसी में से मुसा हुआ बुरुंस का फूल निकल आया।
छि:, सारा मुरझा गया 
अभी खिला कहाँ है? 
(हाऊ क्लम्ज़ी) 
उसके बालों में गिरीश का हाथ उलझ रहा है—फूल कहीं टिक नहीं पाता, फिर उसे क्लिप के नीचे फँसाकर उसने कहा— 
वह मुड़ी और इसमें पहले कि वह कुछ कह पाती, गिरीश ने अपना मिलिट्री का हैट धप् से उसके सिर पर रख दिया।
वह मंत्रमुग्ध-सी वैसे ही खड़ी रही।
उसके सिर पर गिरीश का हैट है—माथे पर छोटी-सी बिंदी है।
बिंदी पर उड़ते हुए बाल हैं।
गिरीश ने उस बिंदी को अपने होंठों से छुआ है।
उसने उसके नंगे सिर को अपने दोनों हाथों में समेट लिया है — गिरीश ने चिढ़ाते हुए कहा—मैन ईटर ऑफ़ कुमाऊँ—(उसका यह नाम गिरीश ने उसे चिढ़ाने के लिए रखा था),।
वह हँसने लगी।
'लतिका।
'सुनो।
' गिरीश का स्वर कैसा हो गया था? 
'न, मैं कुछ भी नहीं सुन रही।
' 
'लतिका।
मैं कुछ महीनों में वापस लौट आऊँगा।
' 
'ना।
मैं कुछ भी नहीं सुन रही।
' किंतु वह सुन रही है—वह नहीं जो गिरीश कह रहा है, बल्कि वह, जो नहीं कहा जा रहा है, जो उसके बाद कभी नहीं कहा गया।
लीड काइंडली लाइट।
लड़कियों का स्वर पियानो के स्वरों में डूबा हुआ गिर रहा है, उठ रहा है।
ह्यूबर्ट ने सिर मोड़कर लतिका को निमिष भर देखा—आँखें मूँदे ध्यानमग्ना प्रस्तर-मूर्ति-सी वह स्थिर निश्चल खड़ी थी।
क्या यह भाव उसके लिए? क्या लतिका ने ऐसे क्षणों में उसे अपना साथी बनाया है? ह्यूबर्ट ने एक गहरी साँस ली और उस साँस मे ढेर-सी थकान उमड़ आई।
'देखो।
मिस वुड कुर्सी पर बैठे-बैठे सो रही हैं।
' डॉक्टर होंठों में ही फुस-फुसाया।
यह डॉक्टर का पुराना मज़ाक़ था कि मिस वुड प्रार्थना करने के बहाने आँखें मूँदे हुए नींद की झपकियाँ लेती हैं।
फ़ादर एल्मंड ने कुर्सी पर फैले अपने गाउन को समेट लिया और प्रेयर-बुक बंद करके मिस वुड के कानों में कुछ कहा।
पियानो का स्वर क्रमशः मंद पड़ने लगा, ह्यूबर्ट की उँगलियाँ ढीली पड़ने लगी।
सर्विस के समाप्त होने से पूर्व मिस वुड ने ऑर्डर पढ़कर सुनाया।
बारिश होने की आशंका से आज के कार्यक्रम में कुछ आवश्यक परिवर्तन करने पड़े थे।
पिकनिक के लिए झूला देवी के मंदिर जाना संभव नहीं हो सकेगा।
इसलिए स्कूल से कुछ दूर 'मीडोज़' में ही सब लड़कियाँ नाश्ते के बाद जमा होंगी।
सब लड़कियों को दोपहर का 'लंच' होस्टल-किचन से ही ले जाना होगा, केवल शाम की चाय 'मीडोज़' में बनेगी।
पहाड़ों की बारिश का क्या भरोसा! कुछ देर पहले धुआँधार बादल गरज रहे थे, सारा शहर पानी में भीगा ठिठुर रहा था—अब धूप में नहाता नीला आकाश धुँध की ओट से बाहर निकलता हुआ फैल रहा था।
लतिका ने चैपल से बाहर आते हुए देखा—विपिग विलोज़ की भीगी शाख़ाओं से धूप में चमकती हुई बारिश की बूँदें टपक रही थीं।
लड़कियाँ चैपल से बाहर निकलकर छोटे-छोटे झुँड बनाकर कॉरीडोर में जमा हो गई हैं।
नाश्ते के लिए अभी पौना घंटा पड़ा था और उनमें से कोई लड़की होस्टल जाने के लिए इच्छुक नहीं थी।
छुट्टियाँ अभी शुरू नहीं हुई थी।
किंतु शायद इसीलिए वे इन चंद बचे-खुचे क्षणों में अनुशासन के घेरे के भीतर भी मुक्त होने का भरपूर आनंद उठा लेना चाहती थीं।
मिस वुड को लड़कियों का यह गुल-गपाड़ा अखरा, किंतु फ़ादर एल्मंड के सामने वह उन्हें डाँट-फटकार नहीं सकी।
अपनी झुँझलाहट दबाकर वह मुस्कुराते हुए बोली, 'कल सब चली जाएँगी, सारा स्कूल वीरान हो जाएगा!' 

फ़ादर एल्मंड का लंबा ओजपूर्ण चेहरा चैपल की घुटी हुई गरमाई से लाल हो उठा था।
कॉरीडोर के जंगले पर अपनी छड़ी लटकाकर वह बोले, 'छुट्टियों में पीछे होस्टल में कौन रहेगा?' 

पिछले दो-तीन सालों से मिस लतिका ही रह रही हैं।
' 

'और डॉक्टर मुकर्जी?' फ़ादर का ऊपरी होंठ तनिक खिंच आया।
'डॉक्टर तो सर्दी-गर्मी यहीं रहते हैं।
' मिस वुड ने विस्मय से फ़ादर की ओर देखा।
वह समझ नहीं सकी कि फ़ादर ने डॉक्टर का प्रसंग क्यों छेड़ दिया है।
'डॉक्टर मुकर्जी छुट्टियों में कहीं नहीं जाते?' 

'दो महीने की छुट्टियों में बर्मा जाना काफ़ी कठिन है, फ़ादर!' मिस वुड हँसने लगीं।
'मिस वुड, पता नहीं आप क्या सोचती हैं।
मुझे तो मिस लतिका का होस्टल में अकेले रहना कुछ समझ में नहीं आता।
' 

'लेकिन फ़ादर, मिस वुड ने कहा, 'यह तो कान्वेंट स्कूल का नियम है कि कोई भी टीचर छुट्टियों में अपने ख़र्चे पर होस्टल में रह सकती है।
' 

'मैं फ़िलहाल स्कूल के नियमों की बात नहीं कर रहा 'मिस लतिका डॉक्टर के संग यहाँ अकेली ही रह जाएँगी और सच पूछिए मिस वुड, डॉक्टर के बारे में मेरी राय कुछ बहुत अच्छी नहीं है।
'फ़ादर, आप कैसी बात कर रहे हैं।
मिस लतिका बच्ची थोड़े ही हैं।
' मिस वुड को ऐसी आशा नहीं थी कि फ़ादर एल्मंड अपने दिल में दक़ियानूसी भावना को स्थान देंगे।
फ़ादर एल्मंड कुछ हतप्रभ-से हो गए।
बात टालते हुए बोले, 'मिस वुड, मेरा मतलब यह नहीं था।
आप तो जानती हैं, मिस लतिका और उस मिलिट्री अफ़सर को लेकर एक अच्छा-ख़ासा स्कैंडल बन गया था, स्कूल की बदनामी होने में क्या देर लगती है!' 

'वह बेचारा तो अब नहीं रहा।
मैं उसे जानती थी फ़ादर! ईश्वर उसकी आत्मा को शांति दे!' 

मिस वुड ने धीरे-से अपनी दोनों बाँहों से क्रॉस किया।
फ़ादर एल्मंड को मिस वुड की मूर्खता पर इतना अधिक क्षोभ हुआ कि उनसे आगे और कुछ नहीं बोला गया।
डॉक्टर मुकर्जी से उनकी कभी नहीं पटती थी, इसलिए मिस वुड की आँखों में वह डॉक्टर को नीचा दिखाना चाहते थे।
किंतु मिस वुड लतिका का रोना ले बैठी।
आगे बात बढ़ाना व्यर्थ था।
उन्होंने छड़ी को जंगले से उठाया और ऊपर साफ़ खुले आकाश को देखते हुए बोले, 'प्रोग्राम आपने यूँ ही बदला; मिस वुड, अब क्या बारिश होगी!' 

ह्यूबर्ट जब चैपल से बाहर निकला तो उसकी आँखें चकाचौंध-सी हो गईं।
उसे लगा जैसे किसी ने अचानक ढेर-सी चमकीली उचलती हुई रौशनी मुट्ठी में भरकर उसकी आँखों में झोंक दी हो।
पियानो के संगीत के सुर रुई के छुई-मुई रेशों की भाँति अब तक उसके मस्तिष्क की थकी-माँदी नसों पर फड़फड़ा रहे थे।
वह काफ़ी थक गया था।
पियानो बजाने से फेफड़ों पर हमेशा भारी दबाव पड़ता, दिल की धड़कन तेज़ हो जाती थी।
उसे लगता था कि संगीत के एक नोट को दूसरे नोट में उतारने के प्रयत्न में वह एक अँधेरी खाई पार कर रहा है।
आज चैपल में मैंने जो महसूस किया, वह कितना रहस्यमय, कितना विचित्र था, ह्यूबर्ट ने सोचा।
मुझे लगा, पियानो का हर नोट चिरंतन ख़ामोशी की अँधेरी खोह में निकलकर बाहर फैली नीली धुँध को काटता, तराशता हुआ एक भूला-सा अर्थ खींच लाता है।
गिरता हुआ हर 'पोज़' एक छोटी-सी मौत है, मानो घने छायादार वृक्षों की काँपती छायाओं में कोई पगडंडी गुम हो गई हो, एक छोटी-सी मौत जो आने वाले सुरों को अपनी बची-खुची गूँजों की साँसें समर्पित कर जाती है।
जो मर जाती है, किंतु मिट नहीं पाती, मिटती नहीं इसलिए मरकर भी जीवित है, दूसरे सुरों में लय हो जाती है।
'डॉक्टर, क्या मृत्यु ऐसे ही आती है? अगर मैं डॉक्टर से पूछूँ तो वह हँसकर टाल देगा।
मुझे लगता है, वह पिछले कुछ दिनों से कोई बात छिपा रहा है—उसकी हँसी में जो सहानुभूति का भाव होता है, वह मुझे अच्छा नहीं लगना।
आज उसने मुझे स्पेशल सर्विस में आने से रोका था—कारण पूछने पर वह चुप रहा था।
कौन-सी ऐसी बात है, जिसे मुझसे कहने में डॉक्टर कतराता है।
शायद मैं शक्की मिज़ाज होता जा रहा हूँ, और बात कुछ भी नहीं है।
ह्यूबर्ट ने देखा, लड़कियों की क़तार स्कूल से होस्टल जाने वाली सड़क पर नीचे उतरती जा रही है।
उजली धूप में उनके रंग-बिरंगे रिबन, हल्की आसमानी रंग की फ़्रॉकें और सफ़ेद पेटियाँ चमक रही हैं।
सीनियर कैम्ब्रिज़ की कुछ लड़कियों ने चैपल की वाटिका से गुलाब के फूलों को तोड़कर अपने बालों में लगा लिया है।
केंटोनमेंट के तीन-चार सिपाही लड़कियों को देखते हुए अश्लील मज़ाक़ करते हुए हँस रहे हैं और कभी-कभी किसी लड़की की ओर ज़रा-सा झुककर सीटी बजाने लगते हैं।
'हलो मिस्टर ह्यूबर्ट।
' ह्यूबर्ट ने चौंककर पीछे देखा।
लतिका एक मोटा-सा रजिस्टर बग़ल में दबाए खड़ी थी।
'आप अभी यहीं हैं?' ह्यूबर्ट की दृष्टि लतिका पर टिकी रही।
वह क्रीम रंग की पूरी बाँहों की ऊनी जैकट पहने हुई थी।
कुमाऊँनी लड़कियों की तरह लतिका का गला गोल था, धूप की तपन से पका गेहुँआ रंग कहीं-कहीं हल्का-सा गुलाबी हो आया था, मानो बहुत धोने पर भी गुलाब के कुछ धब्बे इधर-उधर बिखरे रह गए हों।
'उन लड़कियों के नाम नोट करने थे, जो कल जा रही हैं।
सो पीछे रुकना पड़ा! आप भी तो कल जा रहे हैं मिस्टर ह्यूबर्ट?' 

'अभी तक तो यही इरादा।
यहाँ रुककर भी क्या करूँगा? आप स्कूल की ओर जा रही हैं?' 

'चलिए।
' 

पक्की सड़क पर लड़कियों की भीड़ जमा थी, इसलिए वे दोनों पोलो-ग्राउंड का चक्कर काटती हुई पगडंडी से नीचे उतरने लगे।
हवा तेज़ हो चली।
चीड़ के पत्ते हर झोंके के संग टूट-टूटकर पगडंडी पर ढेर लगाते जाते थे।
ह्यूबर्ट रास्ता बनाने के लिए अपनी छड़ी से उन्हें बुहारकर दोनों ओर बिखेर देता था।
लतिका पीछे खड़ी हुई देखती रहती थी।
अल्मोड़ा की ओर से आते हुए छोटे-छोटे बादल रेशमी रूमालों-से उमड़ते हुए सूरज के मुँह पर लिपटे-से जाते थे, फिर हवा में बह निकलते थे।
इस खेल मे धूप कभी मंद, फीकी-सी पड़ जाती थी, कभी अपना उजला आँचल खोलकर समूचे शहर को अपने में समेट लेती थी।
लतिका तनिक आगे निकल गई।
ह्यूबर्ट की साँस चढ़ गई थी और वह धीरे-धीरे हाँफता हुआ पीछे से आ रहा था।
जब वे पोलो-ग्राउंड के पैवेलियन को छोड़कर मिलिट्री के दार्इं ओर मुड़े, तो लतिका ह्यूबर्ट की प्रतीक्षा करने के लिए खड़ी हो गई।
उसे याद आया, छुट्टियों के दिनों में जब कभी कमरे मे अकेले बैठे-बैठे उसका मन ऊब जाता था, तो वह अक्सर टहलते हुए मिलिट्री तक चली जाती थी।
उससे सटी पहाड़ी पर चढ़कर वह बर्फ़ में ढँके देवदार वृक्षों को देखा करती थी, जिनकी झुकी हुई शाख़ों से रुई के गालों-सी बर्फ़ नीचे गिरा करती थी।
नीचे बाज़ार जाने वाली सड़क पर बच्चे स्लेज़ पर फिसला करते थे।
वह खड़ी-खड़ी बर्फ़ में छिपी हुई उस सड़क का अनुमान लगाया करती थी जो फ़ादर एल्मंड के घर से गुज़रती हुई मिलिट्री अस्पताल और डाकघर से होकर चर्च की सीढ़ियों तक जाकर गुम हो जाती थी।
जो मनोरंजन एक दुर्गम पहेली को सुलझाने में होता है, वही लतिका को बर्फ़ में खोए रास्तों को खोज निकालने में होता था।
'आप बहुत तेज़ चलती हैं, मिस लतिका'—थकान से ह्यूबर्ट का चेहरा कुम्हला गया था।
माथे पर पसीने की बूँदें छलक आई थी।
'कल रात आपकी तबीअत क्या कुछ ख़राब हो गई थी? 

'आपने कैसे जाना? क्या मैं अस्वस्थ दिख रहा हूँ?' ह्यूबर्ट के स्वर में हल्की-सी खीझ का आभास था।
सब लोग मेरी सेहत को लेकर क्यों बात शुरू करते हैं, उसने सोचा।
नहीं, मुझे तो पता भी नहीं चलता, वह तो सुबह करीमुद्दीन ने बातों-ही-बातों में ज़िक्र छेड़ दिया था।
' लतिका कुछ अप्रतिभ-सी हो आई।
'कोई ख़ास बात नहीं, वह पुराना दर्द शुरू हो गया था—अब बिल्कुल ठीक है।
' अपने कथन की पुष्टि के लिए ह्यूबर्ट छाती सीधी करके तेज़ क़दम बढ़ाने लगा।
'डॉक्टर मुकर्जी को दिखलाया था?' 

'वह सुबह आए थे।
उनकी बात कुछ समझ में नहीं आती।
हमेशा दो बातें एक-दूसरे से उलटी कहते हैं।
कहते थे कि इस बार मुझे छ:-सात महीने की छुट्टी लेकर आराम करना चाहिए।
लेकिन अगर मैं ठीक हूँ तो भला इसकी क्या ज़रूरत है? 

ह्यूबर्ट के स्वर में व्यथा की छाया लतिका से छिपी न रह सकी।
बात को टालते हुए उसने कहा, 'आप तो नाहक़ चिंता करते हैं, मि।
ह्यूबर्ट! आज-कल मौसम बदल रहा है, अच्छे-भले आदमी तक बीमार हो जाते हैं।
' 

ह्यूबर्ट का चेहरा प्रसन्नता में दमकने लगा।
उसने लतिका को ध्यान से देखा।
वह अपने दिल का संशय मिटाने के लिए निश्चिन्त हो जाना चाहता था कि कहीं लतिका उसे केवल दिलासा देने के लिए ही तो झूठ नहीं बोल रही।
'यही तो मैं सोच रहा था, मिस लतिका! डॉक्टर की सलाह सुनकर तो मैं डर ही गया।
भला छः महीने की छुट्टी लेकर मैं अकेला क्या करूँगा? स्कूल में तो बच्चों के संग मन लगा रहता है।
सच पूछो तो दिल्ली में ये दो महीनों की छुट्टियाँ दूभर हो जाता है।
' 

'मिस्टर ह्यूबर्ट।
कल आप दिल्ली जा रहे हैं।
?' 

लतिका चलते-चलते हठात् ठिठक गई।
सामने पोलो-ग्राउंड फैला था, जिसके दूसरी ओर मिलिट्री की ट्रकें केंटोनमेट की ओर जा रही थी।
ह्यूबर्ट को लगा, जैसे लतिका की आँखें अधमुँदी-सी खुली रह गई है, मानो पलकों पर एक पुराना-भूला-सा सपना सरक आया है।
'मिस्टर ह्यूबर्ट।
आप दिल्ली जा रहे हैं।
इस बार लतिका ने प्रश्न नहीं दुहराया—उसके स्वर में केवल एक असीम दूरी का भाव घिर आया।
'बहुत अर्सा पहले मैं भी दिल्ली गई थी, मि।
ह्यूबर्ट! तब मैं बहुत छोटी थी—न जाने कितने बरस बीत गए।
हमारी मौसी का ब्याह वहीं हुआ था।
बहुत-सी चीज़ें देखी थीं, लेकिन अब तो सब कुछ धुँधला-सा पड़ गया है।
इतना याद है कि हम क़ुतुब पर चढ़े थे।
सबसे ऊँची मंज़िल से हमने नीचे झाँका था—न जाने कैसा लगा था।
नीचे चलते हुए आदमी चाभी भरे हुए खिलौनों-से लगते थे।
हमने ऊपर से उन पर मूँगफलियाँ फेंकी थी, लेकिन हम बहुत निराश हुए थे क्योंकि उनमें से किसी ने हमारी तरफ़ नहीं देखा।
शायद माँ ने मुझे डाँटा था, और मैं सिर्फ़ नीचे झाँकते हुए डर गई थी।
सुना है, अब तो दिल्ली इतना बदल गया है कि पहचाना नहीं जाता।
वे दोनों फिर चलने लगे।
हवा का वेग ढीला पड़ने लगा।
उड़ते हुए बादल अब सुस्ताने-से लगे थे, उनकी छायाएँ नंदादेवी और पंचचूली की पहाड़ियों पर गिर रही थी।
स्कूल के पास पहुँचते-पहुँचते चीड़ के पेड़ पीछे छूट गए, कहीं-कहीं ख़ुबानी के पेड़ों के आस-पास बुरुंस के लाल फूल धूप में चमक जाते थे।
स्कूल तक आने में उन्होंने पोलो-ग्राउंड का लंबा चक्कर लगा लिया था।
'मिस लतिका, आप कहीं छुट्टियों में जाती क्यों नहीं—सर्दियों में तो यहाँ सब कुछ वीरान हो जाता होगा?' 

'अब मुझे यहाँ अच्छा लगता है', लतिका ने कहा, 'पहले साल अकेलापन कुछ अखरा था—अब आदी हो गई हूँ।
क्रिसमस से एक रात पहले क्लब में डाँस होता है, लाटरी डाली जाती है और रात को देर तक नाच-गाना होता रहता है।
नए साल के दिन कुमाऊँ रेजीमेंट की ओर से परेड-ग्राउंड में कार्नीवाल किया जाता है, बर्फ़ पर स्केटिंग होती है, रंग-बिरंगे ग़ुब्बारों के नीचे फ़ौजी बैंड बजता है, फ़ौजी अफ़सर फैंसी ड्रेस में भाग लेते हैं हर साल ऐसा ही होता है, मिस्टर ह्यूबर्ट।
फिर कुछ दिन बाद विंटर स्पोर्ट्स के लिए अँग्रेज़ टूरिस्ट आते हैं।
हर साल मैं उनसे परिचित होती हूँ, वापस लौटते हुए वे हमेशा वादा करते हैं कि अगले साल भी आएँगे, पर मैं जानती हूँ कि वे नहीं आएँगे, वे भी जानते हैं कि वे नहीं आएँगे, फिर भी हमारी दोस्ती में कोई अंतर नहीं पड़ता।
फिर।
फिर कुछ दिनों बाद पहाड़ों पर बर्फ़ पिघलने लगती है, छुट्टियाँ ख़त्म होने लगती हैं, आप सब लोग अपने-अपने घरों से वापस लौट आते हैं और मिस्टर ह्यूबर्ट, पता भी नहीं चलता कि छुट्टियाँ कब शुरू हुई थीं, कब ख़त्म हो गईं।
' 

लतिका ने देखा कि ह्यूबर्ट उसकी ओर आतंकित भयाकुल दृष्टि से देख रहा है।
वह सिटपिटाकर चुप हो गई।
उसे लगा, मानो वह इतनी देर में पागल-सी अनर्गल प्रलाप कर रही हो।
'मुझे माफ़ करना मिस्टर ह्यूबर्ट ' 'कभी-कभी मैं बच्चों की तरह बातों में बहक जाती हूँ।
' 

'मिस लतिका।
' ह्यूबर्ट ने धीरे से कहा।
वह चलते-चलते रुक गया था।
लतिका ह्यूबर्ट के भारी स्वर से चौंक-सी गई।
'क्या बात है मिस्टर ह्यूबर्ट?' 

'वह पत्र।
उसके लिए मैं लज्जित हूँ।
उसे आप वापस लौटा दें, समझ लें कि मैंने उसे कभी नहीं लिखा था।
' 

लतिका कुछ समझ न सकी, दिग्भ्रांत-सी खड़ी हुई ह्यूबर्ट के पीले, उद्विग्न चेहरे को देखती रही।
ह्यूबर्ट ने धीरे से लतिका के कंधे पर हाथ रख दिया।
'कल डॉक्टर ने मुझे सब कुछ बता दिया।
अगर मुझे पहले से मालूम होता तो।
तो।
ह्यूबर्ट हकलाने लगा।
'मिस्टर ह्यूबर्ट।
किंतु लतिका से आगे कुछ भी नहीं कहा गया।
उसका चेहरा सफ़ेद हो गया था।
दोनों चुपचाप कुछ देर तक स्कूल के गेट के बाहर खड़े रहे।
मीडोज़।
पगडंडियों, पत्तों, छायाओं से घिरा छोटा-सा द्वीप, मानो कोई घोंसला दो हरी घाटियों के बीच आ दबा हो।
भीतर घुसते ही पिकनिक की काली आग से झुलसे हुए पत्थर, अधजली टहनियाँ, बैठने के लिए बिछाए गए पुराने अख़बारों के टुकड़े इधर-उधर बिखरे दिखाई दे जाते हैं।
अक्सर टूरिस्ट पिकनिक के लिए यहाँ आते हैं।
मीडोज़ को बीच में काटता हुआ टेढ़ा-मेढ़ा बरसाती नाला बहता है, जो दूर से धूप में चमकता हुआ सफ़ेद रिबन-सा दिखाई देता है।
यहीं पर काठ के तख़्तों का बना हुआ टूटा-सा पुल है, जिस पर लड़कियाँ हिचकोले खाती हुई चल रही हैं।
'डॉक्टर मुकर्जी, आप तो सारा जंगल जला देंगे'—मिस वुड ने अपनी ऊँची एड़ी के सैंडल में जलती हुई दियासलाई को दबा डाला, जो डॉक्टर ने सिगार सुलगाकर चीड़ के पत्तों के ढेर पर फेंक दी थी।
वे नाले से कुछ दूर हटकर चीड़ के दो पेड़ों की गुँथी हुई छाया के नीचे बैठे थे।
उनके सामने एक छोटा-सा रास्ता नीचे पहाड़ी गाँव की ओर जाता था, जहाँ पहाड़ की गोद में शकरपारों के खेत एक-दूसरे के नीचे बिछे हुए थे।
दोपहर के सन्नाटे में भेड़-बकरियों के गलों में बँधी हुई घंटियों का स्वर हवा मे बहता हुआ सुनाई दे जाता था।
घास पर लेटे-लेटे डॉक्टर सिगार पीते रहे।
'जंगल की आग कभी देखी है, मिस वुड।
एक अलमस्त नशे की तरह धीरे-धीरे फैलती जाती है।
' 

'आपने कभी देखी है डॉक्टर?' मिस वुड ने पूछा, 'मुझे तो बड़ा डर लगता है।
' 

'बहुत साल पहले शहरों को जलते हुए देखा था।
' डॉक्टर लेटे हुए आकाश की ओर ताक रहे थे।
'एक-एक मकान ताश के पत्तों की तरह गिरता जाता है।
दुर्भाग्यवश ऐसे अवसर देखने में बहुत कम आते हैं।
' 

'आपने कहाँ देखा, डॉक्टर?' 

'लड़ाई के दिनों में अपने शहर रंगून को जलते हुए देखा था।
' 

मिस वुड की आत्मा को ठेस लगी, किंतु फिर भी उनकी उत्सुकता शांत नहीं हुई।
'आपका घर—क्या वह भी जल गया था? 

डॉक्टर कुछ देर तक चुपचाप लेटा रहा।
'हम उसे ख़ाली छोड़कर चले आए थे—मालूम नहीं, बाद में क्या हुआ?' अपने व्यक्तिगत जीवन के संबंध में कुछ भी कहने में डॉक्टर को कठिनाई महसूस होती है।
'डॉक्टर, क्या आप कभी वापस बर्मा जाने की बात नहीं सोचते?' डॉक्टर ने अँगड़ाई ली और करवट बदलकर औंधे मुँह लेट गए।
उनकी आँखें मुँद गई और माथे पर बालों की लटें झूल आई।
'सोचने से क्या होता है मिस वुड' 'जब बर्मा में था, तब क्या कभी सोचा था कि यहाँ आकर उम्र काटनी होगी?' 

'लेकिन डॉक्टर, कुछ भी कह लो, अपने देश का-सा सुख कहीं और नहीं मिलता।
यहाँ तुम चाहे कितने वर्ष रह लो, अपने को हमेशा अजनबी ही पाओगे।
' 

डॉक्टर ने सिगार के धुएँ को धीरे-धीरे हवा में छोड़ दिया—'दरअसल अजनबी तो मैं वहाँ भी समझा जाऊँगा, मिस वुड।
इतने वर्षो बाद वहाँ मुझे कौन पहचानेगा? इस उम्र में नए सिरे में रिश्ते जोड़ना काफ़ी सिरदर्द का काम है— कम-से-कम मेरे बस की बात नहीं है।
' 

'लेकिन डॉक्टर, आप कब तक इस पहाड़ी क़स्बे में पड़े रहेंगे—इसी देश में रहना है तो किसी बड़े शहर मे प्रैक्टिस शुरू कीजिए?' 

'प्रैक्टिस बढ़ाने के लिए कहाँ-कहाँ भटकता फिरूँगा, मिस वुड।
जहाँ रहो, वहीं मरीज़ मिल जाते हैं।
यहाँ आया था कुछ दिनों के लिए—फिर मुद्दत हो गई और टिका रहा।
जब कभी जी ऊबेगा।
कहीं चला जाऊँगा।
जड़ें कहीं नहीं जमती, तो पीछे भी नहीं छूट जाता।
मुझे अपने बारे में कोई ग़लतफ़हमी नहीं है मिस वुड, मैं सुखी हूँ।
मिस वुड ने डॉक्टर की बात पर विशेष ध्यान नहीं दिया! दिल में वह हमेशा डॉक्टर को उच्छृंखल, लापरवाह और सनकी समझती रही है, किंतु डॉक्टर के चरित्र में उसका विश्वास है—न जाने क्यों, क्योंकि डॉक्टर ने जाने-अनजाने में उसका कोई प्रमाण दिया हो, यह उसे याद नहीं पड़ता।
मिस वुड ने एक ठंडी साँस भरी।
वह हमेशा यह सोचती थी कि यदि डॉक्टर इतना आलसी और लापरवाह न होता, तो अपनी योग्यता के बल पर काफ़ी चमक सकता था।
इसीलिए उन्हें डॉक्टर पर क्रोध भी आता था और दुःख भी होता था।
मिस वुड ने अपने बैग से ऊन का गोला और सलाइयाँ निकाली, फिर उसके नीचे से अख़बार में लिपटा हुआ चौड़ा कॉफ़ी का डिब्बा उठाया, जिसमें अंडों की सैंडविचें और हैम्बर्गर दबे हुए थे।
थर्मस से प्यालों में कॉफ़ी उँडेलते मिस वुड ने कहा, 'डॉक्टर, कॉफ़ी ठंडी हो रही है।
' 

डॉक्टर लेटे-लेटे बुड़बुड़ाया।
मिस वुड ने नीचे झुककर देखा, वह कुहनी पर सिर टिकाए चुपचाप सो रहा था।
ऊपर का होंठ ज़रा-सा फैलकर मुड़ गया था, मानो किसी से मज़ाक़ करने से पहले मुस्कुरा रहा हो।
उसकी उँगुलियों में दबा हुआ सिगार नीचे झुका हुआ लटक रहा था।
'मेरी, मेरी, व्हाट डू यू वान्ट—' दूसरे स्टैंडर्ड में पढ़ने वाली मेरी ने अपनी चंचल-चपल आँखें ऊपर उठाई—लड़कियों का दायरा उसे घेरे हुए, कभी पास आता था, कभी खिंचता चला जाता था।
'आई वान्ट-आई वान्ट ब्लू—' दोनों हाथों को हवा में घुमाते हुए, मेरी चिल्लाई।
दायरा पानी की तरह टूट गया।
सब लड़कियाँ एक-दूसरे पर गिरती-पड़ती किसी नीली वस्तु को छूने के लिए भाग-दौड़ करने लगीं।
लंच समाप्त हो चुका था।
लड़कियों के छोटे-छोटे दल मीडोज़ में बिखर गए थे।
ऊँची क्लास की कुछ लड़कियाँ चाय का पानी गर्म करने के लिए पेड़ों पर चढ़-कर सूखी टहनियाँ तोड़ रही थीं।
दोपहर की उस घड़ी में मीडोज़ अलसाया ऊँघना-सा जान पड़ता था।
हवा का कोई भूला-भटका झोंका—चीड़ के पत्ते खड़खड़ा उठते थे।
कभी कोई पक्षी अपनी सुस्ती मिटाने झाड़ियों से उड़कर नाले के किनारे बैठ जाता था, पानी में सिर डुबोता था, फिर ऊबकर हवा में दो-चार निरुद्देश्य चक्कर काटकर दुबारा झाड़ियों में दुबक जाता था।
किंतु जंगल की ख़ामोशी शायद कभी चुप नहीं रहती।
गहरी नींद में डूबी सपनों-सी कुछ आवाज़ें नीरवता के हल्के-झीने पर्दे पर सलवटें बिछा जाती हैं—मूक लहरों-सी हवा में तिरती हैं—मानो कोई दबे-पाँव झाँककर अदृश्य संकेत कर जाता है—'देखो मैं यहाँ हूँ—' 

लतिका ने जूली के 'बॉब हेयर' को सहलाते हुए कहा, 'तुम्हें कल रात बुलाया था।
' 

'मैडम, मैं गई थी—आप अपने कमरे में नहीं थीं।
' लतिका को याद आया कि कल रात वह डॉक्टर के कमरे के टैरेस पर देर तक बैठी रही थी—और भीतर ह्यूबर्ट पियानो पर शोपाँ का नौक्टर्न बजा रहा था।
'जूली, तुमसे कुछ पूछना था।
उसे लगा, वह जूली की आँखों से अपने को बचा रही है।
जूली ने अपना चेहरा ऊपर उठाया।
उसकी भूरी आँखों से कौतूहल झाँक रहा था।
'तुम ऑफ़िसर्स मेस में किसी को जानती हो?' 

जूली ने अनिश्चित भाव से सिर हिलाया।
लतिका कुछ देर तक जूली को अपलक घूरती रही।
'जूली, मुझे विश्वास है, तुम झूठ नहीं बोलोगी।
' कुछ क्षण पहले जूली के आँखों में जो कौतुहल था, वह भय में परिणत होने लगा।
लतिका ने अपनी जैकट की जेब से एक नीला लिफ़ाफ़ा निकालकर जूली की गोद में फेंक दिया।
'यह किसकी चिट्ठी है? 

जूली ने लिफ़ाफ़ा उठाने के लिए हाथ बढ़ाया, किंतु फिर एक क्षण के लिए उसका हाथ काँपकर ठिठक गया—लिफ़ाफ़े पर उसका नाम और होस्टल का पता लिखा हुआ था।
'थेंक यू मैडम, मेरे भाई का पत्र है, वह झाँसी में रहते है!' जूली ने घबराहट में लिफ़ाफ़े को अपनी स्कर्ट की तहों में छिपा लिया।
'जूली, ज़रा मुझे लिफ़ाफ़ा दिखलाओ।
' लतिका का स्वर तीखा, कर्कश-सा हो आया।
जूली ने अनमने भाव से लतिका को पत्र दे दिया।
'तुम्हारे भाई झाँसी में रहते है?' 

जूली इस बार कुछ नहीं बोली।
उसकी उद्भ्रांत उखड़ी-सी आँखें लतिका को देखती रही।
'यह क्या है?' 

जूली का चेहरा सफ़ेद, फक पड़ गया।
लिफ़ाफ़े पर कुमाऊँ रेजीमेंटल सेंटर की मुहर उसकी ओर घूर रही थी।
'कौन है यह—' लतिका ने पूछा।
उसने पहले भी होस्टल में उड़ती हुई अफ़वाह सुनी थी कि जूली को क्लब में किसी मिलिट्री अफ़सर के संग देखा गया था, किंतु ऐसी अफ़वाहें अक्सर उड़ती रहती थी, और उसने उस पर विश्वास नहीं किया था।
'जूली, तुम अभी बहुत छोटी हो—जूली के होंठ काँपे-उसकी आँखों में निरीह याचना का भाव घिर आया।
'अच्छा अभी जाओ—तुमसे छुट्टियों के बाद बातें करूँगी।
' 

जूली ने ललचाई दृष्टि से लिफ़ाफ़े की ओर देखा, कुछ बोलने को उद्यत हुई, फिर बिना कुछ कहे चुपचाप वापस लौट गई।
लतिका देर तक जूली को देखती रही, जब तक वह आँखों से ओझल नहीं हो गई।
क्या मैं किसी खूसट बुढ़िया से कम हूँ! अपने अभाव का बदला क्या मैं दूसरों से ले रही हूँ? 

शायद—कौन जाने—शायद जूली का यह प्रथम परिचय हो, उस अनुभूति से, जिसे कोई भी लड़की बड़े चाव से संजोकर, सँभालकर अपने में छिपाए रहती है एक अनिर्वचनीय सुख, जो पीड़ा लिए है, पीड़ा और सुख को डुबोती हुई उमड़ते ज्वार की ख़ुमारी-जो दोनों को अपने में समो लेती है—एक दर्द, जो आनंद से उपजा है और पीड़ा देता है— 

यहीं इसी देवदार के नीचे उसे भी यही लगा था, जब गिरीश ने पूछा था, 'तुम चुप क्यों हो?' वह आँखें मूँदे सोच रही थी—सोच कहाँ रही थी, जी रही थी, उस क्षण को जो भय और विस्मय के बीच भिंचा था—बहका-सा पागल क्षण! वह अभी पीछे मुड़ेगी तो गिरीश की 'नर्वस' मुस्कुराहट दिखाई दे जाएगी, उस दिन से आज दोपहर तक का अतीत एक दुःस्वप्न की मानिंद टूट जाएगा।
वहीं देवदार है, जिस पर उसने अपने बालों के क्लिप से गिरीश का नाम लिखा था।
पेड़ की छाल उतरती नहीं थी, क्लिप टूट-टूट जाता था, तब गिरीश ने अपने नाम के नीचे उसका नाम लिखा था।
जब कभी कोई अक्षर बिगड़कर टेढ़ा-मेढ़ा हो जाता था, तब वह हँसती थी, और गिरीश का काँपता हाथ और भी काँप जाता था— 

लतिका को लगा कि जो वह याद करती है, वही भूलना भी चाहती है, लेकिन जब सचमुच भूलने लगती है, तब उसे भय लगता है कि जैसे कोई उसकी किसी चीज़ को उसके हाथों से छीने लिए जा रहा है, ऐसा कुछ जो सदा के लिए खो जाएगा।
बचपन में जब कभी वह अपने किसी खिलौने को खो देती थी, तो वह गुमसुम-सी होकर सोचा करती थी, कहाँ रख दिया मैंने।
जब बहुत दौड़-धूप करने पर खिलौना मिल जाता, तो वह बहाना करती कि अभी उसे खोज ही रही है कि वह अभी मिला नहीं है।
जिस स्थान पर खिलौना रखा होता, जान-बूझकर उसे छोड़कर घर के दूसरे कोनों में उसे खोजने का उपक्रम करती।
तब खोई हुई चीज़ याद रहती, इसलिए भूलने का भय नहीं रहता था— 

आज वह उस बचपन के खेल का बहाना क्यों नहीं कर पाती? 'बहाना'—शायद करती है, उसे याद करने का बहाना, जो भूलता जा रहा है दिन, महीने बीत जाते हैं, और वह उलझी रहती है, अनजाने में गिरीश का चेहरा धुँधला पड़ता जाता है, याद वह करती है, किंतु जैसे किसी पुरानी तस्वीर के धूल-भरे शीशे को साफ़ कर रही हो।
अब वैसा दर्द नहीं होता, सिर्फ़ उसको याद करती है, जो पहले कभी होता था—तब उसे अपने पर ग्लानि होती है।
वह फिर जान-बूझ-कर उस घाव को कुरेदती है, जो भरता जा रहा है, ख़ुद-ब-ख़ुद, उसकी कोशिशों के बावजूद भरता जा रहा है।
देवदार पर खुदे हुए अधमिटे नाम लतिका की ओर निस्तब्ध-निरीह भाव से निहार रहे थे।
मीडोज़ के घने सन्नाटे में नाले पार से खेलती हुई लड़कियों की आवाजें गूँज जाती थी।
व्हाट डू यू वान्ट।
व्हाट डू यू वान्ट—? 

तितलियाँ, झींगुर, जुगनू—मीडोज़ पर उतरती हुई साँझ की छायाओं में पता नहीं चलता, कौन आवाज़ किसकी है? दोपहर के समय जिन आवाज़ों को अलग-अलग करके पहचाना जा सकता था, अब वे एकस्वरता की अविरल धारा में घुल गई थी।
घास से अपने पैरों को पोंछता हुआ कोई रेंग रहा है।
झाड़ियों के झुरमुट से परों को फडफड़ाता हुआ झपटकर कोई ऊपर में उड़ जाता है—किंतु ऊपर देखो तो कहीं कुछ भी नहीं है।
मीडोज़ के झरने का गड़गड़ाता स्वर—जैसे अँधेरी सुरंग में झपाटे से ट्रेन गुज़र गई हो, और देर तक उममें सीटियों और पहियों की चीत्कार गूँजती रही हो।
पिकनिक कुछ देर तक और चलती, किंतु बादलों की तहें एक-दूसरे पर चढ़ती जा रही थी।
पिकनिक का सामान बटोरा जाने लगा।
मीडोज़ के चारों ओर बिखरी हुई लड़कियाँ मिस वुड के इर्द-गिर्द जमा होने लगी।
अपने संग वे अजीब-ओ-ग़रीब चीज़ें लाई थी।
कोई किसी पक्षी के टूटे पंख को बालों में लगाए हुए थी, किसी ने पेड़ की टहनी को चाकू से छीलकर छोटी-सी बेंत बना ली थी।
ऊँची क्लास की कुछ लड़कियों ने अपने-अपने रूमालों में नाले से पकड़ी हुई छोटी-छोटी बालिश्त-भर की मछलियों को दबा रखा था जिन्हें मिस वुड से छिपाकर वे एक-दूसरे को दिखा रही थीं।
मिस वुड लड़कियों की टोली के संग आगे निकल गईं।
मीडोज़ से पक्की सड़क तक तीन-चार फ़र्लांग की चढ़ाई थी।
लतिका हाँफने लगी।
डॉक्टर मुकर्जी सबसे पीछे आ रहे थे।
लतिका के पास पहुँचकर वह ठिठक गए।
डॉक्टर ने दोनों घुटनों को ज़मीन पर टेकते हुए सिर झुकाकर एलिजाबेथ-युगीन अँग्रेज़ी मे कहा—'मैडम, आप इतनी परेशान क्यों नज़र आ रही हैं—' 

और डॉक्टर की नाटकीय मुद्रा को देखकर लतिका के होंठों पर एक थकी-सी ढीली-ढीली मुस्कुराहट बिखर गई।
'प्यास के मारे गला सूख रहा है और यह चढ़ाई है कि ख़त्म होने में नहीं आती।
' 

डॉक्टर ने अपने कंधे पर लटकते हुए थर्मस को उतारकर लतिका के हाथों में देते हुए कहा—'थोड़ी-सी कॉफ़ी बची है, शायद कुछ मदद कर सके।
' 

'पिकनिक में तुम कहाँ रह गए डॉक्टर, कहीं दिखाई नहीं दिए?' 

'दोपहर-भर सोता रहा—मिस वुड के संग।
मेरा मतलब है, मिस वुड पास बैठी थीं।
' 

'मुझे लगता है, मिस वुड मुझसे मोहब्बत करती हैं।
कोई भी मज़ाक़ करते समय डॉक्टर अपनी मूँछों के कोनों को चबाने लगता है।
' 

'क्या कहती थी?' लतिका ने थर्मस से कॉफ़ी को मुँह में उड़ेल लिया।
'शायद कुछ कहती, लेकिन बद-क़िस्मती से बीच में ही मुझे नींद आ गई।
मेरी ज़िंदगी के कुछ ख़ूबसूरत प्रेम-प्रसंग कम्बख़्त इस नींद के कारण अधूरे रह गए हैं।
' 

और इस दौरान में जब दोनों बातें कर रहे थे, उनके पीछे मीडोज़ और मोटर रोड के संग चढ़ती हुई चीड़ और बाँज के वृक्षों की क़तारें साँझ के घिरते अँधेरे में डूबने लगी, मानो प्रार्थना करते हुए उन्होंने चुपचाप अपने सिर नीचे झुका लिए हों।
इन्हीं पेड़ों के ऊपर बादलों में गिरजे का क्रॉस कहीं उलझा पड़ा था।
उसके नीचे पहाड़ों की ढलान पर बिछे हुए खेत भागती हुई गिलहरियों से लग रहे थे, मानो किसी की टोह मे स्तब्ध ठिठक गई हों।
'डॉक्टर, मिस्टर ह्यूबर्ट पिकनिक पर नहीं आए?' 

डॉक्टर मुकर्जी टार्च जलाकर लतिका के आगे-आगे चल रहे थे।
'मैंने उन्हें मना कर दिया था।
' 

'किसलिए?' 

अँधेरे में पैरों के नीचे दबे हुए पत्तों की चरमराहट के अतिरिक्त कुछ सुनाई नहीं देता था।
डॉक्टर मुकर्जी ने धीरे से खाँसा।
'पिछले कुछ दिनों से मुझे संदेह होता जा रहा है कि ह्यूबर्ट की छाती का दर्द मामूली दर्द नहीं है।
' डॉक्टर थोड़ा-सा हँसा, जैसे उसे अपनी यह गंभीरता अरुचिकर लग रही हो।
डॉक्टर ने प्रतीक्षा की, शायद लतिका कुछ कहेगी।
किंतु लतिका चुपचाप उसके पीछे चल रही थी।
'यह मेरा महज़ शक है, शायद मैं बिलकुल ग़लत होऊँ, किंतु यह बेहतर होगा कि वह अपने एक फेफड़े का एक्स-रे करा लें'—इससे कम-से-कम कोई भ्रम तो नहीं रहेगा।
' 

'आपने मिस्टर ह्यूबर्ट से इसके बारे में कुछ कहा है?' 

'अभी तक कुछ नहीं कहा।
ह्यू बर्ड ज़रा-सी बात पर चिंतित हो उठता है, इसलिए कभी साहस नहीं हो पाता।
' 

डॉक्टर को लगा, उसके पीछे आते हुए लतिका के पैरों का स्वर सहसा बंद हो गया है।
उन्होंने पीछे मुड़कर देखा, लतिका बीच सड़क पर अँधेरे में छाया-सी चुपचाप निश्चल खड़ी है।
'डॉक्टर।
' लतिका का स्वर भर्राया हुआ था।
'क्या बात है मिस लतिका।
आप रुक क्यों गई?' 

'डॉक्टर।
क्या मिस्टर ह्यूबर्ट।
' 

'डॉक्टर ने अपनी टार्च की मद्धिम रौशनी लतिका पर दी'—उसने देखा लतिका का चेहरा एकदम पीला पड़ गया है और वह रह-रहकर पत्ते-सी काँप जाती है।
'मिस लतिका, क्या बात है, आप तो बहुत डरी-सी जान पड़ती है?' 

'कुछ नहीं डॉक्टर।
मुझे।
मुझे कुछ याद आ गया था।
' 

वे दोनों फिर चलने लगे।
कुछ दूर जाने पर उनकी आँखें ऊपर उठ गई।
पक्षियों का एक बेड़ा धूमिल आकाश में त्रिकोण बनाता हुआ पहाड़ों के पीछे से उनकी ओर आ रहा था।
लतिका और डॉक्टर सिर उठाकर इन पक्षियों को देखते रहे।
लतिका को याद आया, हर साल सर्दी की छुट्टियों से पहले ये परिंदे मैदानों की ओर उड़ते हैं, कुछ दिनों के लिए बीच के इस पहाड़ी स्टेशन पर बसेरा करते हैं, प्रतीक्षा करते है बर्फ़ के दिनों की, जब वे नीचे अजनबी, अनजाने देशों में उड़ जाएँगे।
क्या वे सब भी प्रतीक्षा कर रहे हैं? वह, डॉक्टर मुकर्जी, मिस्टर राबर्ट—लेकिन कहाँ के लिए, हम कहाँ जाएँगे'— 

किंतु उसका कोई उत्तर नहीं मिला'—उस अँधेरे में मीडोज़ के झरने के भुतैले स्वर और चीड़ के पत्तों की सरसराहट के अतिरिक्त कुछ सुनाई नहीं देता था।
लतिका हडबड़ाकर चौक गई।
अपनी छड़ी पर झुका डॉक्टर धीरे-धीरे सीटी बजा रहा था।
'मिस लतिका, जल्दी कीजिए, बारिश शुरू होनेवाली है।
' 

होस्टल पहुँचते-पहुँचते बिजली चमकने लगी थी।
किंतु उस रात बारिश देर तक नहीं हुई।
बादल बरसने भी नहीं पाते थे कि हवा के थपेड़ों से धकेल दिए जाते थे।
दूसरे दिन तड़के ही बस पकड़नी थी, इसलिए डिनर के बाद लड़कियाँ सोने के लिए अपने-अपने कमरों में चली गई थी।
जब लतिका अपने कमरे में गई, उस समय कुमाऊँ रेजीमेंटल सेंटर का बिगुल बज रहा था।
उसके कमरे में करीमुद्दीन कोई पहाड़ी धुन गुनगुनाता हुआ लैंप में गैस पंप कर रहा था।
लतिका उन्हीं कपड़ों में, तकिए को दोहरा करके लेट गई।
करीमुद्दीन ने उड़ती हुई निगाह से लतिका को देखा, फिर अपने काम में गया।
'पिकनिक कैसी रही मेम साहब?' 

'तुम क्यों नहीं आए, सब लड़कियाँ तुम्हें पूछ रही थी?' लतिका को लगा, दिन-भर की थकान धीरे-धीरे उसके शरीर की पसलियों पर चिपटती जा रही है।
अनायास उसकी आँखें नींद के बोझ से झपकने लगी।
'मैं चला आता तो ह्यूबर्ट साहब की तीमारदारी कौन करता? दिन-भर उनके बिस्तरे से सटा हुआ बैठा रहा और अब वह ग़ायब हो गए हैं।
' 

करीमुद्दीन ने कंधे पर लटकते हुए मैले-कुचैले तौलिए को उतारा और लैंप के शीशों की गर्द पोंछने लगा।
लतिका की अधमुँदी आँखें खुल गईं।
'क्या ह्यूबर्ट साहब अपने कमरे में नहीं हैं?' 

'खुदा जाने, इस हालत में कहाँ भटक रहे हैं! पानी गर्म करने कुछ देर के लिए बाहर गया था, वापस आने पर देखता हूँ कि कमरा ख़ाली पड़ा है।
' 

करीमुद्दीन बड़बड़ाता हुआ बाहर चला गया।
लतिका ने लेटे-लेटे पलंग के नीचे चप्पलों को पैरों से उतार दिया।
ह्यूबर्ट इतनी रात कहाँ गए? किंतु लतिका की आँखें फिर झपक गई।
दिन भर की थकान ने सब परेशानियों, प्रश्नों पर कुँजी लगा दी थी, मानो दिन-भर आँखमिचौनी खेलते हुए उसने अपने कमरे में 'दय्या' को छू लिया था।
अब वह सुरक्षित थी, कमरे की चहारदीवारी के भीतर उसे कोई नहीं पकड़ सकता।
दिन के उजाले में वह गवाह थी, मुजरिम थी, हर चीज़ का उसमें तक़ाज़ा था, अब इस अकेलेपन में कोई गिला नहीं, उलाहना नहीं, सब खींचातानी ख़त्म हो गई है, जो अपना है, वह बिलकुल अपना-सा हो गया है, उसका दुःख नहीं, अपनाने की फुरसत नहीं।
लतिका ने दीवार की ओर मुँह घुमा लिया।
लैंप के फीके आलोक में हवा में काँपते पर्दों की छायाएँ हिल रही थीं।
बिजली कड़कने से खिड़कियों के शीशे चमक-चमक जाते थे, दरवाज़े चटखने लगते थे, जैसे कोई बाहर से धीमे-धीमे खट-खटा रहा हो।
कॉरीडोर से अपने-अपने कमरों में जाती हुई लड़कियों की हँसी, बातों के कुछ शब्द—फिर सब कुछ शांत हो गया, किंतु फिर भी देर तक कच्ची नींद में वह लैंप का धीमा-सा 'सी-सी' स्वर सुनती रही।
कब वह स्वर भी मौन का भाग बनकर मूक हो गया, उसे पता न चला।
कुछ देर बाद उसको लगा, सीढ़ियों से कुछ दबी आवाज़ें ऊपर आ रही है, बीच-बीच में कोई चिल्ला उठता है, और फिर सहसा आवाज़ धीमी पड़ जाती है।
'मिस लतिका, ज़रा अपना लैंप ले आइये।
' कॉरीडोर के ज़ीने से डॉक्टर मुकर्जी की आवाज़ आई थी।
कॉरीडोर में अँधेरा था।
वह तीन-चार सीढ़ियाँ नीचे उत्तरी, लैंप नीचे किया।
सीढ़ियों से सटे जंगले पर ह्यूबर्ट ने अपना सिर रख दिया था।
उसकी एक बाँह जंगले के नीचे लटक रही थी और दूसरी डॉक्टर के कंधे पर झूल रही थी, जिसे डॉक्टर ने अपने हाथों में जकड़ रखा था।
'मिस लतिका, लैंप ज़रा और नीचे झुका दीजिए।
ह्यू बर्टा।
ह्यूबर्ट।
' डॉक्टर ने ह्यूबर्ट को सहारा देकर ऊपर खींचा।
ह्यूबर्ट ने अपना चेहरा ऊपर किया।
ह्विस्की की तेज़ बू का झोंका लतिका के सारे शरीर को झिंझोड़ गया।
ह्यूबर्ट की आँखों में सुर्ख़ डोरे खिंच आए थे, क़मीज़ का कॉलर उलटा हो गया था और टाई की गाँठ ढीली होकर नीचे खिसक आई थी।
लतिका ने काँपते हाथों से लैंप सीढ़ियों पर रख दिया और आप दीवार के सहारे खड़ी हो गई।
उसका सिर चकराने लगा था।
'इन ए बैक लेन ऑफ़ द सिटी, देयर इज़ ए गर्ल, हू लब्ज़ मी।
' ह्यूबर्ट हिचकियों के बीच गुनगुना उठता था।
'ह्यूबर्ट, प्लीज़।
प्लीज़,' डॉक्टर ने ह्यूबर्ट के लड़खड़ाते शरीर को अपनी मज़बूत गिरफ़्त में ले लिया।
'मिस लतिका, आप लैंप लेकर आगे चलिए।
लतिका ने लैंप उठाया।
दीवार पर उन तीनों की छायाएँ डगमगाने लगी।
'इन ए बैक लेन ऑफ़ द सिटी देवर इज़ ए गर्ल हू लब्ज़ मी।
' ह्यूबर्ट डॉक्टर मुकर्जी के कंधे पर सिर टिकाए अँधेरी सीढ़ियों पर उल्टे-सीधे पैर रखता चढ़ रहा था।
'डॉक्टर! हम कहाँ हैं?' ह्यूबर्ट सहसा इतने ज़ोर से चिल्लाया कि उसकी लड़खड़ाती आवाज़ सुनसान अँधेरे में कॉरीडोर की छत से टकराकर देर तक हवा में गूँजती रही।
'ह्यूबर्ट।
' डॉक्टर को एकदम ह्यूबर्ट पर ग़ुस्सा आ गया, फिर अपने ग़ुस्से पर ही उसे खीझ-सी हो आई और वह ह्यूबर्ट की पीठ थपथपाने लगा।
'कुछ बात नहीं है ह्यूबर्ट डियर, तुम सिर्फ़ थक गए हो।
' राबर्ट ने अपनी आँखें डॉक्टर पर गड़ा दी, उनमें एक भयभीत बच्चे की-सी कातरता झलक रही थी, मानो डॉक्टर के चेहरे से वह किसी प्रश्न का उत्तर पा लेना चाहता हो।
ह्यूबर्ट के कमरे में पहुँचकर डॉक्टर ने उसे बिस्तरे पर लिटा दिया।
ह्यूबर्ट ने बिना किसी विरोध के चुपचाप जूते मोज़े उतरवा दिए।
जब डॉक्टर ह्यूबर्ट की टाई उतारने लगा, तो ह्यूबर्ट अपनी कुहनी के सहारे उठा, कुछ देर तक डॉक्टर को आँखें फाड़ते हुए घूरता रहा, फिर धीरे से उसका हाथ पकड़ लिया।
' 

'डॉक्टर, क्या मैं मर जाऊँगा?' 

'कैसी बात करते हो ह्यूबर्ट!' डॉक्टर ने हाथ छुड़ाकर धीरे से ह्यूबर्ट का सिर तकिए पर टिका दिया।
'गुड नाइट ह्यूबर्ट।
!' 

'गुड नाइट डॉक्टर,' ह्यूबर्ट ने करवट बदल ली।
'गुड नाइट मिस्टर ह्यूबर्ट' लतिका का स्वर सिहर गया।
किंतु ह्यूबर्ट ने कोई उत्तर नहीं दिया।
करवट बदलते ही उसे नींद आ गई थी।
कॉरीडोर में वापस आकर डॉक्टर मुकर्जी रेलिंग के सामने खड़े हो गए।
हवा के तेज़ झोंकों से आकाश में फैले बादलों की परतें जब कभी इकहरी हो जाती, तब उनके पीछे से चाँदनी बुझती हुई आग के धुएँ-सी आसपास की पहाड़ियों पर फैल जाती थी।
'आपको मिस्टर ह्यूबर्ट कहाँ मिले?' लतिका कॉरीडोर के दूसरे कोने में रेलिंग पर झुकी हुई थी।
'क्लब की बार में उन्हें देखा था, मैं न पहुँचता तो न जाने कब तक बैठे रहते,' डॉक्टर मुकर्जी ने सिगरेट जलाई।
उन्हें अभी एक-दो मरीज़ों के घर जाना था।
कुछ देर तक उन्हें टाल देने के इरादे से वह कॉरीडोर में खड़े रहे।
नीचे अपने क्वार्टर में बैठा हुआ करीमुद्दीन माउथ आर्गन पर कोई पुरानी फ़िल्मी धुन बजा रहा था।
'आज दिन-भर बादल छाए रहे, लेकिन खुलकर बारिश नहीं हुई।
' 

'क्रिसमस तक शायद मौसम ऐसा ही रहेगा।
कुछ देर तक दोनों चुपचाप खड़े रहे।
कान्वेंट स्कूल के बाहर फैले लॉन से झींगुरों का अनवरत स्वर चारों ओर फैली निस्तब्धता को और भी अधिक घना बना रहा था।
कभी-कभी ऊपर मोटर रोड पर किसी कुत्ते की रिरियाहट सुनाई पड़ जाती थी।
'डॉक्टर।
कल रात आपने मिस्टर ह्यूबर्ट से कुछ कहा था'—मेरे बारे में? 

'वही जो सब लोग जानते है और।
ह्यूबर्ट, जिसे जानना चाहिए था, लेकिन नहीं जानता था।
' 

डॉक्टर ने लतिका की ओर देखा, वह जड़वत् अविचलित रेलिंग पर झुकी हुई थी।
'वैसे हम सबकी अपनी-अपनी ज़िद होती है, कोई छोड़ देता है, कोई आख़िर तक उससे चिपका रहता है।
डॉक्टर मुकर्जी अँधेरे में मुस्कुराए।
उनकी मुस्कुराहट में सूखा-सा विरक्ति का भाव भरा था।
'कभी-कभी मैं सोचता हूँ मिस लतिका, किसी चीज़ को न जानना यदि ग़लत है, तो जानबूझकर न भूल पाना, हमेशा जोंक की तरह उससे चिपटे रहना—यह भी ग़लत है।
बर्मा से आते हुए जब मेरी पत्नी की मृत्यु हुई थी, मुझे अपनी ज़िंदगी बेकार-सी लगी थी।
आज इस बात को अर्सा गुज़र गया और जैसा आप देखती हैं, मैं जी रहा हूँ; उम्मीद है कि काफ़ी अर्सा और जीऊँगा।
ज़िंदगी काफ़ी दिलचस्प लगती है; और यदि उम्र की मज़बूरी न होती तो शायद मैं दूसरी शादी करने में भी न हिचकता।
इसके बावजूद कौन कह सकता है कि मैं अपनी पत्नी से प्रेम नहीं करता था'—आज भी करता हूँ।
' 

'लेकिन डॉक्टर।
' लतिका का गला रुँध आया था।
'क्या मिस लतिका।
' 

'डॉक्टर, सब कुछ होने के बावजूद वह क्या चीज़ है जो हमें चलाए चलती है, हम रुकते हैं तो भी अपने रेले में वह हमें घसीट ले जाती है।
' लतिका को लगा कि वह जो कहना चाह रही है कह नहीं पा रही, जैसे अँधेरे में कुछ खो गया है, जो मिल नहीं पा रहा, शायद कभी नहीं मिल पाएगा।
'यह तो आपको फ़ादर एल्मंड ही बता सकेंगे मिस लतिका,' डॉक्टर की खोखली हँसी में उनका पुराना सनकीपन उभर आया था।
'अच्छा, चलता हूँ, मिस लतिका, मुझे काफ़ी देर हो गई है,' डॉक्टर ने दियासलाई जलाकर घड़ी को देखा।
'गुड नाइट मिस लतिका!' 

'गुड नाइट डॉक्टर।
!' 

डॉक्टर के जाने पर लतिका कुछ देर तक अँधेरे में रेलिंग से सटी खड़ी रही।
हवा चलने से कॉरीडोर में जमा हुआ कुहरा सिहर उठता था।
शाम को सामान बाँधते हुए लड़कियों ने अपने-अपने कमरे के सामने जो पुरानी कापियों, अख़बार और रद्दी के ढेर लगा दिए थे वे सब, अब अँधेरे कॉरीडोर में हवा के झोंकों से इधर-उधर बिखरने लगे थे।
लतिका ने लैंप उठाया और अपने कमरे की ओर जाने लगी।
कॉरीडोर में चलते हुए उसने देखा, जूली के कमरे से प्रकाश की एक पतली रेखा दरवाज़े के बाहर खिंच आई है।
लतिका को कुछ याद आया।
वह कुछ क्षणों तक साँस रोके जूली के कमरे के बाहर खड़ी रही।
कुछ देर बाद उसने दरवाज़ा खटखटाया।
भीतर से कोई आवाज़ नहीं आई।
लतिका ने दबे हाथों से हलका-सा धक्का दिया दरवाज़ा खुल गया।
जूली लैंप बुझाना भूल गई थी।
लतिका धीरे-धीरे दबे पाँव जूली के पलंग के पास चली आई।
जूली का सोता हुआ चेहरा लैंप के फीके आलोक में पीला-सा दिख रहा था।
लतिका ने अपनी जेब से वही नीला लिफ़ाफ़ा निकाला और उसे धीरे से जूली के तकिए के नीचे दबाकर रख दिया।
बड़े-बड़े शहरों के इक्के-गाड़ीवालों की ज़बान के कोड़ों से जिनकी पीठ छिल गई है, और कान पक गए हैं, उनसे हमारी प्रार्थना है कि अमृतसर के बंबूकार्ट वालों की बोली का मरहम लगावें।
जब बड़े-बड़े शहरों की चौड़ी सड़कों पर घोड़े की पीठ चाबुक़ से धुनते हुए, इक्के वाले कभी घोड़े की नानी से अपना निकट-संबंध स्थिर करते हैं, कभी राह चलते पैदलों की आँखों के न होने पर तरस खाते हैं, कभी उनके पैरों की उँगलियों के पोरों को चींथकर अपने-ही को सताया हुआ बताते हैं, और संसार-भर की ग्लानि, निराशा और क्षोभ के अवतार बने, नाक की सीध चले जाते हैं, तब अमृतसर में उनकी बिरादरी वाले तंग चक्करदार गलियों में, हर-एक लड्ढी वाले के लिए ठहरकर सब्र का समुद्र उमड़ाकर बचो खालसा जी।
हटो भाई जी।
ठहरना भाई।
आने दो लाला जी।
हटो बाछा1—कहते हुए सफ़ेद फेंटों, खच्चरों और बत्तकों और गन्ने और खोमचे और भारे वालों के जंगल में से राह खेते हैं।
क्या मज़ाल है कि ‘जी’ और ‘साहब’ बिना सुने किसी को हटना पड़े।
यह बात नहीं कि उनकी जीभ चलती नहीं; पर मीठी छुरी की तरह महीन मार करती हुई।
यदि कोई बुढ़िया बार-बार चितौनी देने पर भी लीक से नहीं हटती, तो उनकी वचनावली के ये नमूने हैं—हट जा जीणे जोगिए; हट जा करमाँवालिए; हट जा पुत्तां प्यारिए; बच जा लंबी वालिए।
समष्टि में इनके अर्थ हैं, कि तू जीने योग्य है, तू भाग्यों वाली है, पुत्रों को प्यारी है, लंबी उमर तेरे सामने है, तू क्यों मेरे पहिए के नीचे आना चाहती है?—बच जा।
ऐसे बंबूकार्ट वालों के बीच में होकर एक लड़का और एक लड़की चौक की एक दुकान पर आ मिले।
उसके बालों और इसके ढीले सुथने से जान पड़ता था कि दोनों सिख हैं।
वह अपने मामा के केश धोने के लिए दही लेने आया था, और यह रसोई के लिए बड़ियाँ।
दुकानदार एक परदेसी से गुँथ रहा था, जो सेर-भर गीले पापड़ों की गड्डी को गिने बिना हटता न था।
'तेरे घर कहाँ हैं?' 

'मगरे में;—और तेरे?' 

'माँझे में;—यहाँ कहाँ रहती है?' 

'अतरसिंह की बैठक में; वे मेरे मामा होते हैं।
' 

'मैं भी मामा के यहाँ आया हूँ, उनका घर गुरु बाज़ार में हैं।
' 

इतने में दुकानदार निबटा, और इनका सौदा देने लगा।
सौदा लेकर दोनों साथ-साथ चले।
कुछ दूर जाकर लड़के ने मुसकराकर पूछा— 

'तेरी कुड़माई2 हो गई?' इस पर लड़की कुछ आँखें चढ़ाकर ‘धत्’ कहकर दौड़ गई, और लड़का मुँह देखता रह गया।
दूसरे-तीसरे दिन सब्जी वाले के यहाँ, दूध वाले के यहाँ अकस्मात दोनों मिल जाते।
महीना-भर यही हाल रहा।
दो-तीन बार लड़के ने फिर पूछा, ‘तेरी कुड़माई हो गई?’ और उत्तर में वही 'धत्' मिला।
एक दिन जब फिर लड़के ने वैसे ही हँसी में चिढ़ाने के लिए पूछा तो लड़की, लड़के की संभावना के विरुद्ध बोली—'हाँ, हो गई।
' 

'कब?' 

'कल; देखते नहीं, यह रेशम से कढ़ा हुआ सालू3।
' लड़की भाग गई।
लड़के ने घर की राह ली।
रास्ते में एक लड़के को मोरी में ढकेल दिया, एक छावड़ीवाले की दिन-भर की कमाई खोई, एक कुत्ते पर पत्थर मारा और एक गोभीवाले के ठेले में दूध उँड़ेल दिया।
सामने नहाकर आती हुई किसी वैष्णवी से टकराकर अँधे की उपाधि पाई—तब कहीं घर पहुँचा।
'राम-राम, यह भी कोई लड़ाई है।
दिन-रात खंदकों में बैठे हड्डियाँ अकड़ गईं।
लुधियाना से दस गुना जाड़ा और मेह और बरफ़ ऊपर से।
पिंडलियों तक कीचड़ में धँसे हुए हैं।
ज़मीन कहीं दिखती नहीं;—घंटे-दो-घंटे में कान के परदे फाड़ने वाले धमाके के साथ सारी खंदक हिल जाती है और सौ-सौ गज़ धरती उछल पड़ती है।
इस दैवी-गोले से बचे तो कोई लड़े।
नगरकोट का ज़लज़ला सुना था, यहाँ दिन में पचीस ज़लज़ले होते हैं।
जो कहीं खंदक से बाहर साफ़ा या कुहनी निकल गई, तो चटाक से गोली लगती है।
न मालूम बेईमान मिट्टी में लेटे हुए हैं या घास की पत्तियों में छिपे रहते हैं।
' 

'लहनासिंह, और तीन दिन हैं।
चार तो खंदक में बिता ही दिए।
परसों ‘रिलीफ़’ आ जाएगी और फिर सात दिन की छुट्टी।
अपने हाथों झटका4 करेंगे और पेट-भर खाकर सो रहेंगे।
उसी फ़िरंगी5 मेम के बाग़ में—मख़मल का-सा हरा घास है।
फल और दूध की वर्षा कर देती है।
लाख कहते हैं, दाम नहीं लेती।
कहती है, तुम राजा हो, मेरे मुल्क को बचाने आए हो।
' 

'चार दिन तक एक पलक नींद नहीं मिली।
बिना फेरे घोड़ा बिगड़ता है और बिना लड़े सिपाही।
मुझे तो संगीन चढ़ाकर मार्च का हुक्म मिल जाए।
फिर सात जर्मनों को अकेला मारकर न लौटूँ, तो मुझे दरबार साहब की देहली पर मत्था टेकना नसीब न हो।
पाजी कहीं के, कलों के घोड़े संगीन देखते ही मुँह फाड़ देते हैं, और पैर पकड़ने लगते हैं।
यों अँधेरे में तीस-तीस मन का गोला फेंकते हैं।
उस दिन धावा किया था—चार मील तक एक जर्मन नहीं छोड़ा था।
पीछे जनरल ने हट जाने का कमान दिया, नहीं तो—' 

'नहीं तो सीधे बर्लिन पहुँच जाते! क्यों?' सूबेदार हजारासिंह ने मुसकराकर कहा- 'लड़ाई के मामले जमादार या नायक के चलाए नहीं चलते।
बड़े अफ़सर दूर की सोचते हैं।
तीन सौ मील का सामना है।
एक तरफ़ बढ़ गए तो क्या होगा?' 

'सूबेदार जी, सच है,' लहनासिंह बोला- 'पर करें क्या? हड्डियों-हड्डियों में तो जाड़ा धँस गया है।
सूर्य निकलता नहीं, और खाईं में दोनों तरफ़ से चंबे की बावलियों के-से सोते झर रहे हैं।
एक धावा हो जाए, तो गरमी आ जाए।
' 

'उदमी6, उठ, सिगड़ी में कोले डाल।
वजीरा, तुम चार जने बाल्टियाँ लेकर खाईं का पानी बाहर फेंको।
महासिंह, शाम हो गई है, खाईं के दरवाज़े का पहरा बदल ले।
'—यह कहते हुए सूबेदार सारी खंदक में चक्कर लगाने लगे।
वजीरासिंह पलटन का विदूषक था।
बाल्टी में गँदला पानी भरकर खाईं के बाहर फेंकता हुआ बोला- 'मैं पाधा बन गया हूँ।
करो जर्मनी के बादशाह का तर्पण!' इस पर सब खिलखिला पड़े और उदासी के बादल फट गए।
लहनासिंह ने दूसरी बाल्टी भरकर उसके हाथ में देकर कहा- 'अपनी बाड़ी के खरबूजों में पानी दो।
ऐसा खाद का पानी पंजाब-भर में नहीं मिलेगा।
' 

'हाँ, देश क्या है, स्वर्ग है।
मैं तो लड़ाई के बाद सरकार से दस घुमा7 ज़मीन यहाँ माँग लूँगा और फलों के बूटे8 लगाऊँगा।
' 

'लाड़ीहोराँ9 को भी यहाँ बुला लोगे? या वही दूध पिलाने वाली फ़िरंगी मेम-' 

'चुप कर।
यहाँ वालों को शरम नहीं।
' 

'देश-देश की चाल है।
आज तक मैं उसे समझा न सका कि सिख तंबाखू नहीं पीते।
वह सिगरेट देने में हठ करती है, ओठों में लगाना चाहती है, और मैं पीछे हटता हूँ तो समझती है कि राजा बुरा मान गया, अब मेरे मुल्क के लिए लड़ेगा नहीं।
' 

'अच्छा, अब बोधासिंह कैसा है?' 

'अच्छा है।
' 

'जैसे मैं जानता ही न होऊँ! रात-भर तुम अपने कंबल उसे उढ़ाते हो और आप सिगड़ी के सहारे गुज़र करते हो।
उसके पहरे पर आप पहरा दे आते हो।
अपने सूखे लकड़ी के तख्तों पर उसे सुलाते हो, आप कीचड़ में पड़े रहते हो।
कहीं तुम न माँदे पड़ जाना।
जाड़ा क्या है, मौत है, और निमोनिया से मरने वालों को मुरब्बे10 नहीं मिला करते।
' 

'मेरा डर मत करो।
मैं तो बुलेल की खड्ड के किनारे मरूँगा।
भाई कीरतसिंह की गोदी पर मेरा सिर होगा और मेरे हाथ के लगाए हुए आँगन के आम के पेड़ की छाया होगी।
' 

वजीरासिंह ने त्योरी चढ़ाकर कहा- 'क्या मरने-मारने की बात लगाई है? मरें जर्मनी और तुरक! हाँ भाइयों, कैसे— 

दिल्ली शहर तें पिशोर नुं जाँदिए, 

कर लेणा लौंगां दा बपार मड़िए; 

कर लेणा नाड़ेदा सौदा अड़िए- 

(ओय) लाणा चटाका कदुए नुँ।
कद्दू बणया वे मज़ेदार गोरिए, 

हुण लाणा चटाका कदुए नुँ।
कौन जानता था कि दाढ़ियोंवाले, घरबारी सिख ऐसा लुच्चों का गीत गाएँगे, पर सारी खंदक इस गीत से गूँज उठी और सिपाही फिर ताज़े हो गए, मानों चार दिन से सोते और मौज ही करते रहे हों।
दो पहर रात गई है।
अँधेरा है।
सन्नाटा छाया हुआ है।
बोधासिंह ख़ाली बिसकुटों के तीन टिनों पर अपने दोनों कंबल बिछाकर और लहनासिंह के दो कंबल और एक बरानकोट11 ओढ़कर सो रहा है।
लहनासिंह पहरे पर 

खड़ा हुआ है।
एक आँख खाईं के मुँह पर है और एक बोधासिंह के दुबले शरीर पर।
बोधासिंह कराहा।
'क्यों बोधा भाई, क्या है?' 

'पानी पिला दो।
' 

लहनासिंह ने कटोरा उसके मुँह से लगाकर पूछा- 'कहो कैसे हो?' पानी पीकर बोधा बोला- 'कँपनी12 छुट रही है।
रोम-रोम में तार दौड़ रहे हैं।
दाँत बज रहे हैं।
' 

'अच्छा, मेरी जरसी पहन लो!' 

'और तुम?' 

'मेरे पास सिगड़ी है और मुझे गर्मी लगती है।
पसीना आ रहा है।
' 

'ना, मैं नहीं पहनता।
चार दिन से तुम मेरे लिए- ’ 

'हाँ, याद आई।
मेरे पास दूसरी गरम जरसी है।
आज सबेरे ही आई है।
विलायत से बुन-बुनकर भेज रही हैं मेमें, गुरु उनका भला करें।
' यों कहकर लहना अपना कोट उतारकर जरसी उतारने लगा।
'सच कहते हो?' 

'और नहीं झूठ?' यों कहकर नाँहीं करते बोधा को उसने ज़बरदस्ती जरसी पहना दी और आप ख़ाकी कोट और जीन का कुरता भर पहनकर पहरे पर आ खड़ा हुआ।
मेम की जरसी की कथा केवल कथा थी।
आधा घंटा बीता।
इतने में खाईं के मुँह से आवाज़ आई- 'सूबेदार हजारासिंह।
' 

'कौन लपटन साहब? हुक्म हुज़ूर!'—कहकर सूबेदार तनकर फ़ौजी सलाम करके सामने हुआ।
'देखो, इसी दम धावा करना होगा।
मील भर की दूरी पर पूरब के कोने में एक जर्मन खाईं है।
उसमें पचास से ज़्यादा जर्मन नहीं हैं।
इन पेड़ों के नीचे-नीचे दो खेत काटकर रास्ता है।
तीन-चार घुमाव हैं।
जहाँ मोड़ है वहाँ पंद्रह जवान खड़े कर आया हूँ।
तुम यहाँ दस आदमी छोड़कर सबको साथ ले उनसे जा मिलो।
खंदक छीनकर वहीं, जब तक दूसरा हुक्म न मिले, डटे रहो।
हम यहाँ रहेगा।
' 

'जो हुक्म।
' 

चुपचाप सब तैयार हो गए।
बोधा भी कंबल उतारकर चलने लगा।
तब लहनासिंह ने उसे रोका।
लहनासिंह आगे हुआ तो बोधा के बाप सूबेदार ने उँगली से बोधा की ओर इशारा किया।
लहनासिंह समझकर चुप हो गया।
पीछे दस आदमी कौन रहें, इस पर बड़ी हुज्जत हुई।
कोई रहना न चाहता था।
समझा-बुझाकर सूबेदार ने मार्च किया।
लपटन साहब लहना की सिगड़ी के पास मुँह फेरकर खड़े हो गए और जेब से सिगरेट निकालकर सुलगाने लगे।
दस मिनट बाद उन्होंने लहना की ओर हाथ बढ़ाकर कहा- 'लो तुम भी पियो।
' 

आँख मारते-मारते लहनासिंह सब समझ गया।
मुँह का भाव छिपाकर बोला- 'लाओ साहब।
' हाथ आगे करते ही उसने सिगड़ी के उजाले में साहब का मुँह देखा।
बाल देखे।
तब उसका माथा ठनका।
लपटन साहब के पट्टियों वाले बाल एक दिन में ही कहाँ उड़ गए और उनकी जगह क़ैदियों से कटे बाल कहाँ से आ गए?' शायद साहब शराब पिए हुए हैं और उन्हें बाल कटवाने का मौका मिल गया है? लहनासिंह ने जाँचना चाहा।
लपटन साहब पाँच वर्ष से उसकी रेजिमेंट में थे।
'क्यों साहब, हम लोग हिंदुस्तान कब जाएँगे?' 

'लड़ाई ख़त्म होने पर।
क्यों, क्या यह देश पसंद नहीं?' 

'नहीं साहब, शिकार के वे मज़े यहाँ कहाँ? याद है, पारसाल नकली लड़ाई के पीछे हम आप जगाधरी ज़िले में शिकार करने गए थे- 

'हाँ, हाँ’— 

'वहीं जब आप खोते13 पर सवार थे और और आपका ख़ानसामा अब्दुल्ला रास्ते के एक मंदिर में जल चढ़ाने को रह गया था? ‘बेशक, पाजी कहीं का’—सामने से वह नीलगाय निकली कि ऐसी बड़ी मैंने कभी न देखी थी।
और आपकी एक गोली कंधे में लगी और पुट्ठे में निकली।
ऐसे अफ़सर के साथ शिकार खेलने में मज़ा है।
क्यों साहब, शिमले से तैयार होकर उस नीलगाय का सिर आ गया था न? आपने कहा था कि रेजिमेंट की मैस में लगाएँगे।
' 

'हाँ, पर मैंने वह विलायत भेज दिया’— 

'ऐसे बड़े-बड़े सींग! दो-दो फुट के तो होंगे?' 

'हाँ, लहनासिंह, दो फुट चार इंच के थे।
तुमने सिगरेट नहीं पिया?' 

'पीता हूँ साहब, दियासलाई ले आता हूँ'—कहकर लहनासिंह खंदक में घुसा।
अब उसे संदेह नहीं रहा था।
उसने झटपट निश्चय कर लिया कि क्या करना चाहिए।
अँधेरे में किसी सोने वाले से वह टकराया।
'कौन? वजीरासिंह?' 

'हाँ, क्यों लहना? क्या क़यामत आ गई? ज़रा तो आँख लगने दी होती?' 

'होश में आओ।
क़यामत आई है और लपटन साहब की वर्दी पहनकर आई है।
' 

'क्या?' 

'लपटन साहब या तो मारे गए है या क़ैद हो गए हैं।
उनकी वर्दी पहनकर यह कोई जर्मन आया है।
सूबेदार ने इसका मुँह नहीं देखा।
मैंने देखा और बातें की है।
सौहरा14 साफ़ उर्दू बोलता है, पर किताबी उर्दू।
और मुझे पीने को सिगरेट दिया है?' 

'तो अब! 

'अब मारे गए।
धोखा है।
सूबेदार होराँ, कीचड़ में चक्कर काटते फिरेंगे और यहाँ खाईं पर धावा होगा।
उठो, एक काम करो।
पलटन के पैरों के निशान देखते-देखते दौड़ जाओ।
अभी बहुत दूर न गए होंगे।
सूबेदार से कहो एकदम लौट आएँ।
खंदक की बात झूठ है।
चले जाओ, खंदक के पीछे से निकल जाओ।
पत्ता तक न खड़के।
देर मत करो।
' 

'हुकुम तो यह है कि यहीं’— 

'ऐसी तैसी हुकुम की! मेरा हुकुम—जमादार लहनासिंह जो इस वक़्त यहाँ सब से बड़ा अफ़सर है, उसका हुकुम है।
मैं लपटन साहब की ख़बर लेता हूँ।
' 

'पर यहाँ तो तुम आठ ही हो।
' 

'आठ नहीं, दस लाख।
एक-एक अकालिया सिख सवा लाख के बराबर होता है।
चले जाओ।
' 

लौटकर खाईं के मुहाने पर लहनासिंह दीवार से चिपक गया।
उसने देखा कि लपटन साहब ने जेब से बेल के बराबर तीन गोले निकाले।
तीनों को जगह-जगह खंदक की दीवारों में घुसेड़ दिया और तीनों में एक तार-सा बाँध दिया।
तार के आगे सूत की एक गुत्थी थी, जिसे सिगड़ी के पास रखा।
बाहर की तरफ़ जाकर एक दियासलाई जलाकर गुत्थी पर रखते, इतने में बिजली की तरह दोनों हाथों से उल्टी बंदूक को उठाकर लहनासिंह ने साहब की कुहनी पर तानकर दे मारा।
धमाके के साथ साहब के हाथ से दियासलाई गिर पड़ी।
लहनासिंह ने एक कुंदा साहब की गर्दन पर मारा और साहब 'आँख! मीन गौट्ट'15 कहते हुए चित्त हो गए।
लहनासिंह ने तीनों गोले बीनकर खंदक के बाहर फेंके और साहब को घसीटकर सिगड़ी के पास लिटाया।
जेबों की तलाशी ली।
तीन-चार लिफ़ाफ़े और एक डायरी निकालकर उन्हें अपनी जेब के हवाले किया।
साहब की मूर्च्छा हटी।
लहनासिंह हँसकर बोला— 'क्यों लपटन साहब? मिजाज़ कैसा है? आज मैंने बहुत बातें सीखीं।
यह सीखा कि सिख सिगरेट पीते हैं।
यह सीखा कि जगाधरी के जिले में नीलगाएँ होती हैं और उनके दो फुट चार इंच के सींग होते हैं।
यह सीखा कि मुसलमान ख़ानसामा मूर्तियों पर जल चढ़ाते हैं और लपटन साहब खोते पर चढ़ते हैं।
पर यह तो कहो, ऐसी साफ़ उर्दू कहाँ से सीख आए? हमारे लपटन साहब तो बिन डेम के पाँच लफ़्ज़ भी नहीं बोला करते थे।
' 

लहना ने पतलून के जेबों की तलाशी नहीं ली थी।
साहब ने मानो जाड़े से बचने के लिए, दोनों हाथ जेबों में डाले।
लहनासिंह कहता गया- 'चालाक तो बड़े हो पर माँझे का लहना इतने बरस लपटन साहब के साथ रहा है।
उसे चकमा देने के लिए चार आँखें चाहिए।
तीन महीने हुए एक तुरकी मौलवी मेरे गाँव आया था।
औरतों को बच्चे होने के ताबीज़ बाँटता था और बच्चों को दवाई देता था।
चौधरी के बड़ के नीचे मंजा16 बिछाकर हुक़्क़ा पीता रहता था और कहता था कि जर्मनी वाले बड़े पंडित हैं।
वेद पढ़-पढ़कर उसमें से विमान चलाने की विद्या जान गए हैं।
गौ को नहीं मारते।
हिंदुस्तान में आ जाएँगे तो गोहत्या बंद कर देंगे।
मंडी के बनियों को बहकाता कि डाकख़ाने से रूपया निकाल लो।
सरकार का राज्य जाने वाला है।
डाक-बाबू पोल्हूराम भी डर गया था।
मैंने मुल्लाजी की दाढ़ी मूड़ दी थी।
और गाँव से बाहर निकालकर कहा था कि जो मेरे गाँव में अब पैर रखा तो—' 

साहब की जेब में से पिस्तौल चला और लहना की जाँघ में गोली लगी।
इधर लहना की हैनरी मार्टिन के दो फ़ायरों ने साहब की कपाल-क्रिया कर दी।
धड़ाका सुनकर सब दौड़ आए।
बोधा चिल्लाया— 'क्या है?' 

लहनासिंह ने उसे यह कहकर सुला दिया कि ‘एक हड़का हुआ कुत्ता आया था, मार दिया’ और, औरों से सब हाल कह दिया।
सब बंदूकें लेकर तैयार हो गए।
लहना ने साफ़ा फाड़कर घाव के दोनों तरफ़ पट्टियाँ कसकर बाँधी।
घाव माँस में ही था।
पट्टियों के कसने से लहू निकलना बंद हो गया।
इतने में सत्तर जर्मन चिल्लाकर खाईं में घुस पड़े।
सिखों की बंदूकों की बाढ़ ने पहले धावे को रोका।
दूसरे को रोका।
पर यहाँ थे आठ (लहनासिंह तक-तककर मार रहा था—वह खड़ा था, और लेटे हुए थे) और वे सत्तर।
अपने मुर्दा भाइयों के शरीर पर चढ़कर जर्मन आगे घुसे आते थे।
थोड़े से मिनटों में वे।
अचानक आवाज़ आई, 'वाहे गुरुजी की फतह? वाहे गुरुजी का ख़ालसा!!’ और धड़ाधड़ बंदूकों के फ़ायर जर्मनों की पीठ पर पड़ने लगे।
ऐन मौक़े पर जर्मन दो चक्की के पाटों के बीच में आ गए।
पीछे से सूबेदार हजारासिंह के जवान आग बरसाते थे और सामने लहनासिंह के साथियों के संगीन चल रहे थे।
पास आने पर पीछे वालों ने भी संगीन पिरोना शुरू कर दिया।
एक किलकारी और—अकाल सिक्खाँ दी फ़ौज आई! वाहे गुरुजी की फतह! वाहे गुरुजी का ख़ालसा ! सत श्री अकालपुरुख!!! और लड़ाई ख़त्म हो गई।
तिरेसठ जर्मन या तो खेत रहे थे या कराह रहे थे।
सिखों में पंद्रह के प्राण गए।
सूबेदार के दाहिने कंधे में से गोली आर-पार निकल गई।
लहनासिंह की पसली में एक गोली लगी।
उसने घाव को खंदक की गीली मट्टी से पूर लिया और बाक़ी का साफ़ा कसकर कमरबंद की तरह लपेट लिया।
किसी को ख़बर न हुई कि लहना को दूसरा घाव—भारी घाव लगा है।
लड़ाई के समय चाँद निकल आया था, ऐसा चाँद, जिसके प्रकाश से संस्कृत-कवियों का दिया हुआ क्षयी नाम सार्थक होता है।
और हवा ऐसी चल रही थी जैसी वाणभट्ट की भाषा में 'दंतवीणोपदेशाचार्य' कहलाती।
वजीरासिंह कह रहा था कि कैसे मन-मन भर फ्रांस की भूमि मेरे बूटों से चिपक रही थी, जब मैं दौड़ा-दौड़ा सूबेदार के पीछे गया था।
सूबेदार लहनासिंह से सारा हाल सुन और काग़ज़ात पाकर वे उसकी तुरंत-बुद्धि को सराह रहे थे और कह रहे थे कि तू न होता तो आज सब मारे जाते।
इस लड़ाई की आवाज़ तीन मील दाहिनी ओर की खाईं वालों ने सुन ली थी।
उन्होंने पीछे टेलीफ़ोन कर दिया था।
वहाँ से झटपट दो डॉक्टर और दो बीमार ढोने की गाड़ियाँ चलीं, जो कोई डेढ़ घंटे के अंदर आ पहुँचीं।
फ़ील्ड अस्पताल नज़दीक था।
सुबह होते-होते वहाँ पहुँच जाएँगे, इसलिए मामूली पट्टी बाँधकर एक गाड़ी में घायल लिटाए गए और दूसरी में लाशें रखी गईं।
सूबेदार ने लहनासिंह की जाँघ में पट्टी बँधवानी चाही।
पर उसने यह कहकर टाल दिया कि थोड़ा घाव है, सबेरे देखा जाएगा।
बोधासिंह ज्वर में बर्रा रहा था।
वह गाड़ी में लिटाया गया।
लहना को छोड़कर सूबेदार जाते नहीं थे।
यह देख लहना ने कहा- 'तुम्हें बोधा की क़सम है, और सूबेदारनीजी की सौगंध है जो इस गाड़ी में न चले जाओ।
' 

'और तुम?' 

'मेरे लिए वहाँ पहुँचकर गाड़ी भेज देना, और जर्मन मुरदों के लिए भी तो गाड़ियाँ आती होंगी।
मेरा हाल बुरा नहीं है।
देखते नहीं, मैं खड़ा हूँ? वजीरासिंह मेरे पास है ही।
' 

'अच्छा, पर—' 

'बोधा गाड़ी पर लेट गया? भला।
आप भी चढ़ जाओ।
सुनिए तो, सूबेदारनी होराँ को चिठ्ठी लिखो, तो मेरा मत्था टेकना लिख देना।
और जब घर जाओ तो कह देना कि मुझसे जो उसने कहा था वह मैंने कर दिया।
' 

गाड़ियाँ चल पड़ी थीं।
सूबेदार ने चढ़ते-चढ़ते लहना का हाथ पकड़कर कहा- 'तैने मेरे और बोधा के प्राण बचाए हैं।
लिखना कैसा? साथ ही घर चलेंगे।
अपनी सूबेदारनी को तू ही कह देना।
उसने क्या कहा था?' 

'अब आप गाड़ी पर चढ़ जाओ।
मैंने जो कहा, वह लिख देना, और कह भी देना।
' 

गाड़ी के जाते लहना लेट गया।
'वजीरा पानी पिला दे, और मेरा कमरबंद खोल दे।
तर हो रहा है।
' 

मृत्यु के कुछ समय पहले स्मृति बहुत साफ़ हो जाती है।
जन्म-भर की घटनाएँ एक-एक करके सामने आती हैं।
सारे दृश्यों के रंग साफ़ होते हैं।
समय की धुँध बिल्कुल उन पर से हट जाती है।
लहनासिंह बारह वर्ष का है।
अमृतसर में मामा के यहाँ आया हुआ है।
दही वाले के यहाँ, सब्जी वाले के यहाँ, हर कहीं, उसे एक आठ वर्ष की लड़की मिल जाती है।
जब वह पूछता है, तेरी कुड़माई हो गई? तब धत् कहकर वह भाग जाती है।
एक दिन उसने वैसे ही पूछा, तो उसने कहा- 'हाँ, कल हो गई, देखते नहीं यह रेशम के फूलों वाला सालू? सुनते ही लहनासिंह को दुःख हुआ।
क्रोध हुआ।
क्यों हुआ? 

'वजीरासिंह, पानी पिला दे।
' 
पच्चीस वर्ष बीत गए।
अब लहनासिंह नं 77 राइफ़ल्स में जमादार हो गया है।
उस आठ वर्ष की कन्या का ध्यान ही न रहा।
न-मालूम वह कभी मिली थी, या नहीं।
सात दिन की छुट्टी लेकर ज़मीन के मुक़दमें की पैरवी करने वह अपने घर गया।
वहाँ रेजिमेंट के अफ़सर की चिठ्ठी मिली कि फ़ौज लाम पर जाती है, फ़ौरन चले आओ।
साथ ही सूबेदार हजारासिंह की चिठ्ठी मिली कि मैं और बोधासिंह भी लाम पर जाते हैं।
लौटते हुए हमारे घर होते जाना।
साथ ही चलेंगे।
सूबेदार का गाँव रास्ते में पड़ता था और सूबेदार उसे बहुत चाहता था।
लहनासिंह सूबेदार के यहाँ पहुँचा।
जब चलने लगे, तब सूबेदार बेढे17 में से निकलकर आया।
बोला— 'लहना, सूबेदारनी तुमको जानती हैं, बुलाती हैं।
जा मिल आ।
' लहनासिंह भीतर पहुँचा।
सूबेदारनी मुझे जानती हैं? कब से? रेजिमेंट के क्वार्टरों में तो कभी सूबेदार के घर के लोग रहे नहीं।
दरवाज़े पर जाकर मत्था टेकना कहा।
असीस सुनी।
लहनासिंह चुप।
'मुझे पहचाना?' 

'नहीं।
' 

'तेरी कुड़माई हो गई—धत्—कल हो गई—देखते नहीं, रेशमी बूटों वाला सालू—अमृतसर में—’ 

भावों की टकराहट से मूर्च्छा खुली।
करवट बदली।
पसली का घाव बह निकला।
'वजीरा, पानी पिला'—'उसने कहा था।
' 
स्वप्न चल रहा है।
सूबेदारनी कह रही है- 'मैंने तेरे को आते ही पहचान लिया।
एक काम कहती हूँ।
मेरे तो भाग फूट गए।
सरकार ने बहादुरी का ख़िताब दिया है, लायलपुर में ज़मीन दी है, आज नमक-हलाली का मौक़ा आया है।
पर सरकार ने हम तीमियों18 की एक घँघरिया पलटन क्यों न बना दी, जो मैं भी सूबेदारजी के साथ चली जाती? एक बेटा है।
फ़ौज में भर्ती हुए उसे एक ही बरस हुआ।
उसके पीछे चार और हुए, पर एक भी नहीं जिया।
सूबेदारनी रोने लगी।
अब दोनों जाते हैं।
मेरे भाग! तुम्हें याद है, एक दिन ताँगे वाले का घोड़ा दही वाले की दुकान के पास बिगड़ गया था।
तुमने उस दिन मेरे प्राण बचाए थे, आप घोड़े की लातों में चले गए थे, और मुझे उठाकर दुकान के तख़्ते पर खड़ा कर दिया था।
ऐसे ही इन दोनों को बचाना।
यह मेरी भिक्षा है।
तुम्हारे आगे आँचल पसारती हूँ।
’ 

रोती-रोती सूबेदारनी ओबरी19 में चली गई।
लहना भी आँसू पोंछता हुआ बाहर आया।
'वजीरासिंह, पानी पिला'- 'उसने कहा था।
'
लड़के पर जवानी आती देख जब्बार के बाप ने पड़ोस के गाँव में एक लड़की तजवीज़ कर ली।
लेकिन जब्बार ने हस्बा की लड़की शब्बू को जो पानी भर कर लौटते देखा, तो उसकी सुध-बुध जाती रही।
जैसे कथा कहानी में कहा जाता है कि शाहज़ादा नदी में बहता हुआ सोने का एक बाल देख सोने के केशधारी सुंदरी के प्रेम से आहत महल की अटारी में उपवास कर लेट गया था; बहुत कुछ वैसा ही हाल जब्बार का भी हुआ।
मुँह से तो कुछ कह न सका पर शिथिल शरीर, चेहरे का रंग उड़ा हुआ, कुछ खोया-खोया सा वह रहने लगा।
माँ-बाप ने उसकी हालत देखकर सलाह की।
मुँह-दर-मुँह नहीं पर उसे सुना दिया कि ब्याह जल्दी ही उसका हो जाएगा।
लड़की भी बच्चा नहीं, बिलकुल जवान है।
शमसल की बड़ी बेटी जहुन्ना आस-पास के चार गावों में एक ही लड़की है।
पानी का बड़ा मटका सिर पर उठाकर धमकती दो मील चली जाती है।
घर भर का काम सँभालती है अभी से! यहाँ आ जाएगी तो जब्बार की माँ को भी चैन मिलेगा।
बूढ़ी हो गई बेचारी।
पर जब्बार को इससे कुछ तसल्ली न हुई।
वह अक्सर लंबी-लंबी आहे खींचकर चुपचाप पड़ा रहता।
एक रोज़ माँ ने आँखों में आँसू भर अपनी क़सम घराकर पूछा—तो उसने सच कह दिया।
जहुन्ना की बात सुनने से भी उसने इनकार करके कहा—यातो हस्बा की बेटी शब्बू, नहीं तो बस!।
कुछ नहीं।
माँ-बाप ने बहुत समझाया।
उसे सुनता देखते तो आपस में जहुन्ना की तारीफ़ और शब्बू की निंदा करने लगते।
फिर जो लोग ऐसी बेशर्मी से ब्याह करते हैं उनकी कितनी निंदा होती है, यह सब वे लड़के को काकोक्ति, अलंकार और रूपक द्वारा समझाकर हार गए।
पर धुन का पक्का जब्बार न माना तो न माना।
बेटे की ज़िद्द से हार मान बूढ़ा गफ़्फ़ार एक रोज़ हस्बा से बात करने गया।
जब बह लौटकर आया तो क्रोध से उसकी आँखें लाल और ग्लानि से चेहरा विरूप हो रहा था।
बंदूक़ कोने में रख, कंधे की चादर ज़मीन पर फेंक 'वह ज़मीन पर ही बैठ गया।
जब्बार की माँ ऊँटों को बेरी की पत्तियाँ खिला रही थी।
तुरंत बूढ़े के समीप दौड़ी आई।
जब्बार दूर से ही उत्सुक कान लगाए था।
बूढ़ा मानो फट पड़ा—ऐसे नालायक़ बेटे से बेऔलाद भला! 

जब्बार की माँ ने घबराकर बेटे की बलाएँ अपने सिर लेते हुए नाक पर हाथ रख कर पूछा—हाय-हाय! हुआ क्या? 

बूढ़े ने कहा—होगा क्या? ऐसे बे-शर्म बे-ग़ैरत लड़के से और होगा क्या? तमाम इज़्ज़त ख़ाक में मिल गई और घर मिट्टी में मिल जाएगा।
माँ ने फिर बलाएँ लेकर पूछा—हाय हुआ क्या? ऐसा क्यों कहते हो! 

बाप ने कहा—अगर इसके ऐसे ही मिज़ाज थे तो यह क़लात के ख़ान के यहाँ पैदा क्यों नहीं हुआ? जानती है, हस्बा ने क्या कहा? सीधे मुँह से बात भी न की।
कहती है, शब्बू की बात तुम मत सोचो।
उसे वह ब्याहेगा जो अढ़ाई सौ रुपए की गठरी बाँधकर लाएगा।
अढ़ाई सौ रुपए की बात सुन जब्बार की माँ की आँखें ऊपर चढ़ गई।
बूढ़ा बोला—तू भी बूढ़ी हो गई।
तू ही बता-तूने कभी ऐसा तूफ़ान सुना है; उमर में?।
अढ़ाई सौ रुपए!।
'कोई चीज़ ही नहीं होती? 

शमसल से मैंने जहुन्ना के लिए बात की थी।
उसने लड़की के अस्सी माँगे थे, आख़िर साठ पर तैयार है।
उसकी लड़की भी एक आदमी है।
और वह बदज़ात माँगता है—अढ़ाई सौ।
और फिर तू बूढ़ी हो गई; तू ही बत्ता, रंग ज़रा मैला हुआ तो क्या, और ज़रा साझ हुआ तो क्या? औरत औरत सब एक।
तुझे अपने काम से मतलब कि रंग से? अभी छः महीने नहीं हुए इसके लिए बंदूक़ ख़रीदी थी तो वह ऊँट बैंचा था।
अड़ाई सौ रुपए उमर भर में कमा तो पाएगा नहीं और शान यह है! अच्छा तू ही बता—इतनी बूढ़ी हुई, अढ़ाई सौ रुपए कभी औरत के दाम सुने हैं?।
अढ़ाई सौ रुपए में तो फिरंगी की तोप ख़रीदी जाती है।
जब्बार ने सुना और आह को सीने में दबाकर करवट बदल ली।
एकलौते बेटे का यूँ दिन-रात बिसूरना माँ-बाप से देखा न गया।
बूढ़े ने कहा—मेरा क्या है? पका फल हूँ! कब टपक पड़ूँ? जो कुछ है इसी के लिए है।
रोज़ी का सहारा ये दो ऊँट हैं ये भी जाएँगे तो फिर ख़ुद ही फिरंगियों की सड़क पर रोड़ी कूटने की मज़दूरी करेगा।
लोग यही कहेंगे कि गफ़्फ़ार का बेटा मज़दूरी करने लगा, सो इसकी क़िसमत! मैं क्या सदा बैठा रहूँगा? 

आख़िर दोनों ऊँट भी बन्नू के बाज़ार में बेच दिए गए और शब्बू जब्बार की बहू बन के घर आ गई।
शब्बू को इस बात का कम गर्व नहीं था कि उसकी क़ीमत गिन कर अढ़ाई सौ रुपए चुकाई गई है।
पानी भरने जाती तो आधा ही घड़ा लेकर लौटती, वह भी लचकती, बल खाती।
पड़ोस की मीरन ने समझाया—ऐसा नख़रा ठीक नहीं।
मर्दों को काम प्यारा होता है।
किसी रोज़ ऐसी मार पड़ेगी कि कमर सदा को लचक जाएगी।
अपनी कान तक फैली आँखें मटका कर और हाथ का अँगूठा दिखाकर शब्बू ने कहा—ओहो! मेरे बाप ने बारह बीसे और दस रुपए गिन कर मुझे मार खाने को ही तो यहाँ भेजा है? कोई मुझे हाथ तो लगाए? तेरा क्या है? तेरे मर्द ने तीन बीसे में तुझे लिया है।
लँगड़ी लूली हो जाएगी तो एक और सही।
ग़ज़ब की शोख़ और शौक़ीन थी शब्बू! वह काले मख़मल की वास्कट पहरती जिसकी सिलाइयों पर सीप के तीन सौ बटन टँके थे।
अपने बालों में मक्खन लगाती और बाहर जाने से पहले पानी का हाथ लगाकर उन्हें सवार लेती।
महीने में दो-दो बेर अपने बाल धोती।
जब्बार की माँ यह सब देखती और नाक पर हाथ रख पढ़ोसिम से कहतीं—देखो तो, अढ़ाई सौ रुपए देकर ब्याह किया पर मुझे क्या आराम मिला? इसे तो अपने नख़रों से ही छुट्टी नहीं।
बूढ़े ने बेटे को समझाया “जवानी की तेरी उमर है।
कुछ कमाई अब नहीं करेगा तो कैसे निबाह होगा।
यूँ घर बैठा रहना क्या तुझे सोहाता है! रोज़ी का एक ज़रिया मेरे ऊँट थे, सो तेरे ब्याह में ख़तम हो गए।
अब भी तू कुछ नहीं करेगा तो क्या मैं परदेस जाकर मज़दूरी करूँगा? 

मन मार कर जब्बार को कमाई करने बन्नू जाना पड़ा, लेकिन मन उसका गाँव में ही रहता।
पूरा सप्ताह जब्बार को बन्नू गए नहीं हुआ था कि वह शब्बू की याद से बेकल हो एक दिन आधी रात में उठ अपने गाँव को चल दिया।
सोलह मील चलकर जब उसे ऊषा की अस्पष्ट लाल आभा में पहाड़ी पर अपने गाँव की छतें दिखाई दीं तो वह ठिठक गया।
अपने गाँव की क्रुद्ध मूर्ति और पड़ोसियों की लाँछना के विचार ने उसके पैरों में बेड़ियाँ डाल दीं।
वह एक चट्टान पर बैठ अपने घर के दरवाज़े की ओर देखने लगा।
उसने सोचा—पानी भरने शब्बू निकलेगी तब वह उसे एक आँख देख सकेगा।
बावड़ी पर चलकर बैठू, शब्बू पानी भरने आएगी तो उससे दो बातें करके लौट जाऊँगा।
शब्बू पानी लेने आई तो दो सहेलियों के साथ।
जब्बार तीस क़दम पर एक पत्थर की प्रोट में बैठ धड़कते हुए दिल से देखता रहा पर एक शब्द बोल न सका।
बोलता कैसे? वह दोनों पड़ोसिने बदनाम कर देतीं।
दिल पर पत्थर रखे जब्बार देखता रहा, शब्बू सहेलियों से चुहल करती, मटकती लौट गई।
जब्बार आहें भरता बन्न लौट गया।
जब्बार के विरह की आग में ईर्षा का घी पड़ गया।
उसने सोचा देखो, मैं यहाँ परदेश में अकेला मर रहा हूँ और वह मौज करती है।
उसे मेरा ज़रा भी ग़म नहीं।
औरत की ज़ात में वफ़ा नहीं होती।
आठ दस दिन बाद यह फिर रातों रात सफ़र कर शब्बू को एक पलक देख सकने और एक चुंबन पा सकने की आशा में गाँव की बावली पर आकर बैठ गया।
परंतु वह अकेली नहीं आई।
पड़ोस की तीन सहेलियों के साथ अठखेलियाँ करती आई।
जब्बार उनकी बात को कान लगाकर सुन रहा था।
मीरन ने शब्बू की ठोड़ी छूकर कहा—हाय रे तेरा नख़रा।
गाँव के छैले तुझ पर जान दे रहे हैं, क़सम तेरे सिर की!” 

शब्बू के चेहरे पर गर्व से सुरूर छा गया।
वे पानी लेकर लौट गई।
जब्बार की छाती पर मानो सौ मन का पत्थर आ गिरा, पर बेबस था।
अब उसके मन में संदेह का अंकुर और जमा।
संदेह मनुष्य के हृदय में आकाश बेल की तरह बढ़ता है।
उसके लिए जड़ या बुनियाद की भी ज़रूरत नहीं।
वह कल्पना के आकाश में ही पुष्ट होता है।
संदेह को निश्चय का रूप लेते भी देर नहीं लगती।
गाँव में ऐसे कई लौंडे लुगाड़े थे, जिन्हें फ़ितूर के अलावा कुछ काम न था।
रहमान और अब्बास से हर एक बात की आशा रखी जा सकती थी।
और फिर यदि कुछ दाल में काला नहीं है तो मीरन ऐसी चर्चा क्यों कर रहीं थी? और शब्बू की यह चटक-मटक किसके लिए है? देखो, उसे मेरा ज़रा भी ग़म नहीं! और मैं भरा जा रहा हूँ! जब्बार लहू के घूँट पी-पी कर रह जाता।
उसने सोचा, रुपया कमाने के लिए ही तो वह घर से दूर यहाँ पड़ा है।
यूँ आठ आने-दस आने रोज़ में रुपया नहीं कमाया जा सकता।
घर लौटने की आग ने उसे बावला कर दिया।
एक दिन मौक़ा देख उसने एक हाथ मार ही दिया।
क़िसमत अच्छी थी।
वह पकड़ा भी नहीं गया और डेढ़ सौ रुपया कमाकर डेढ़ महीने में घर लौट आया।
जब्बार के बाप को हौसला हो गया, बेटा भूखा नहीं मरेगा।
जैसे नील का दाग़ कपड़े को नहीं छोड़ता वैसे ही जिस मन में संदेह एक बार प्रवेश कर जाता है, उसे छोड़ता नहीं।
जब्बार ने शब्बू से पूछा—क्यों? जब मैं बन्नू में था तो ख़ूब मज़े उड़ते थे?।
शब्बू भी निरी मज़दूरिन न थी।
चमक कर उसने पूछा—कैसे मज़े? किससे मज़े उड़ते थे 

जब्बार ने कहा—क्यों गाँव में क्या कम आदमी हैं! रहमान है, अब्बास है।
ख़ूब बनाव-सिंगार से पानी लेने जाना होता था, क्यों? 

शब्बू ने कहा—मैंने कभी किसी सरे की तरफ़ आँख उठाकर देखा हो तो मैं मर जाऊँ, नहीं मुझ पर झूठा इलज़ाम लगाने वाला मर जाए! 

जब्बार ने तड़प कर पूछा—तू बन ठनकर अपना हुस्न दिखाने नहीं जाती थी? 

शब्बू ने उत्तर दिया—मैं क्यों जाऊँगी दिखाने किसी को?।
कोई मरा घूरा करे तो मेरा क्या क़सूर? 

जब्बार ने चुटिया कर पूछा—तो तू यूँ बन ठनकर दिखाने को निकलती क्यों है? 

अपने सौंदर्य के अभिमान में सिर ऊँचा कर शब्बू ने कहा—मैं क्या करती हूँ?।
क्या मुँह काला कर लूँ?।
मैं जैसी हूँ वैसी हूँ।
जब्बार बड़े यत्न से शब्बू की चौकसी करने लगा।
वह शब्बू से सौ क़दम दूर पर भी आदमी देख पाता तो उसे यही संदेह होता कि वह उससे आँख लड़ा रहा है।
कुछ दिन में उसका खाना-पीना हराम हो गया।
किसी मुसाफ़िर को गाँव से गुज़रते देखकर भी उसे यह शंका होती कि संभव है शब्बू के रूप की ख्याति सुनकर ही यह आदमी बहाने से इधर आया है।
सारा गाँव उसे शब्बू के पीछे पागल दिखाई पड़ने लगा।
एक रात जब्बार ने शब्बू से पूछा—'आज तू बाहर से लौट रही थी तब राह में मुस्कुरा क्यों रही थी? 

उत्तर में शब्बू ने पूछा—मैं कहाँ मुस्कुरा रही थी? 

जब्बार ने कहा—और वे सब आदमी खड़े हुए क्यों देख रहे थे? 

अपने रूप की महिमा के संकेत से पुलकित होकर शब्बू ने उपेक्षा से उत्तर दिया—मैं कया जानू? 

होंठ काटकर जब्बार ने कहा—बहुत घमंड होगा हुसन का!।
नाक काट लूँगा? 

शब्बू का मन गुदगुदा उठा।
उसने कह दिया—बारह बीसे और दस रुपए की माक है! और मन-मन मुस्कुराने लगी।
शब्बू सो गई।
परंतु जब्बार की आँखों में नींद कहाँ।
उसने पुकारा—“सुन तो! उत्तर नदारद।
जब्बार ने सोचा—देखो तो घमंड इसका!।
मैं बेचैन पड़ा हूँ और यह मज़े में सो रही है।
यह सब घमंड हुस्न का है।
इसी हुस्न के पीछे गाँव के बदमाश पागल हैं।
मेरी क्या आबरू है? अगर यह हुस्न न होता तो क्या मेरी आबरू यूँ मिट्टी में मिलती?।
ऐसे हुस्न से क्या फ़ायदा? 

गंभीर होकर इस समस्या पर विचार कर उसने सोचा—आबरू नहीं तो कुछ नहीं।
और यह हुस्न तो सब लोग देखते हैं।
मेरा इस पर क्या क़ब्ज़ा? जब तक यह हुसन रहेगा तब तक मुझे आबरू और चैन कहाँ मिल सकता है? 

रात के सन्नाटे में जो विचार उठते हैं वे बहुत उग्र होते हैं।
दिन की तरह उस समय विचारों को बाधित करने वाली सैंकड़ों उलझनें नहीं रहती।
इसीलिए भक्त समाधि रात में लगाते हैं, क़ातिल क़त्ल रात में करते हैं और चोर चोरी रात में करते हैं और विरही भी रात में ही पागल हो उठते हैं।
जब्बार अँधेरे में आँख खोले शब्बू के रूप के कारण होने वाले सब अनर्थ पर विचार कर रहा था।
वह अनर्थ उसे अपरिमेय जान पड़ा।
उसे सहन करना बिलकुल संभव न था।
उसने सिरहाने से पैना छुरा उठाया और अँधेरे में टटोल कर शब्बू की नाक पकड़ ली।
एक ही झटके में नाक काटकर उसने फेंक दी।
शब्बू चीख़ उठी।
जब्बार की माँ उठकर दौड़ी।
रौशनी जलाई गई।
पड़ोस के लोग दौड़ आए।
जब्बार का बाप ग़ुस्से में गालियाँ दे रहा था और दूसरे लोग इलाज बता रहे थे।
एक बुढ़िया ने चिल्ला कर कहा—अरे जल्दी से कोई भेड़ बकरी का ताज़ा, गर्म-गर्म, ज़िंदा गोश्त का टुकड़ा काटकर नाक पर रखो नहीं तो लड़की मर जाएगी! 

जब्बार की माँ ने घबराकर कहा—इस वक़्त भेड़-बकरी कहाँ? बुढ़िया ने उत्तर दिया—तो तुम जानो।
जब्बार खड़ा सुन रहा था।
शब्बू की नाक उसने इसलिए काटी थी कि वह केवल उसी की होकर रहे।
दूसरों की आँख उस पर पड़ना भी उसे सहा न था।
वह शब्बू को केवल अपने ही लिए रखना चाहता था।
दूसरे की आँख उस पर पड़ने से उसके दिल पर घाव लगता था।
उसके मर जाने की संभावना सुन उसका दिल दहल गया।
ज़िंदा गरम गोश्त नहीं मिलेगा तो क्या।
! उसने वही पैना छुरा उठाया और अपनी जाँघ से ज़िंदा गरम गोश्त का टुकड़ा काट कर शब्बू की नाक पर धर दिया।
जब्बार के माँ और बाप बिलकुल पागल हो बैठे और दूसरे लोग हैरान रह गए।
शब्बू चेहरे पर घाव के दर्द के मारे खाट पर पड़ी कराहती रहती और जब्बार जाँघ में पट्टी बाँधे खाट की पटिया पर बैठा शब्बू के चेहरे पर से मक्खियाँ हाँका करता।
ज़ख़्म के कारण शब्बू का तमाम चेहरा सूझ गया।
पानी का घूँट तक निगलना उसके लिए दूभर हो गया, तिस पर बुख़ार! यह हालत देखी तो जब्बार ने उसका इलाज बन्नू के फिरंगी डाक्टर वाले अस्पताल में कराने का निश्चय किया।
स्वयं बड़ी कठिनाई से वह चल पाता था परंतु एक रात जब सब लोग सो रहे थे, उसने शब्बू को कंधे पर उठा लिया और बग़ल में लाठी ले वह बन्नू के लिए चल पड़ा।
वह कुछ दूर चलता और सुस्ता लेता।
कपड़ा भिगोकर पानी की बूंदें शब्बू के मुँह में टपकाता जाता।
पाँचवें दिन वे लोग बन्नू के अस्पताल में पहुँच गए।
बीस रोज़ में शब्बू का ज़ख़्म भर पाया और उसकी तबीअत ठिकाने पाई।
नाक न रहने पर हवा होटों की अपेक्षा नाक के छेद से अधिक निकल जाती है और स्वर बिलकुल नक्की (प्लुत अनुस्वार) हो जाता है।
उसी स्वर में मिनमिना कर शब्बू ने कहा—मेम साहब कहती हैं विलायत से रबड़ की नाक मँगवाई जा सकती है।
जब्बार ने घबराकर उत्तर दिया—बस रहने दे।
हमें नाक नहीं चाहिए।
मुझे तू बिना नाक के ही भली मालूम होती है।
मुझे क्या नाक औरों को दिखानी है? 

शब्बू उदास हो गई।
उसने खाना खाने से इनकार कर दिया।
जब्बार के लिए बड़ी भयंकर समस्या आ पड़ी।
उसने सोचा बुरा हो इस मेम का।
मैंने एक नाक काटी थी, वह दूसरी बनाने को तैयार है।
जब दो दिन शब्बू ने खाना नहीं खाया तो जब्बार ने रबड़ की नाक की क़ीमत चालीस रुपए डाक्टर के यहाँ जमा करादी।
पर शर्त एक रही कि शब्बू नाक लगाएगी ज़रूर लेकिन ग़ैर मर्द अगर उसे घूरने लगे तो झट नाक उतार कर जेब में डाल ले।
मैं अमीर नहीं हूँ।
बहुत कुछ समझदार भी नहीं हूँ।
पर मैं परले दरजे का माँसाहारी हूँ।
मैं रोज़ जंगल को जाता हूँ और एक-आध हिरन को मार लाता हूँ।
यही मेरा रोज़मर्रा का काम है।
मेरे घर में रुपये-पैसे की कमी नहीं।
मुझे कोई फ़िकर भी नहीं।
इसी सबब से हर रोज़ मैं शिकार के पीछे पड़ा रहता हूँ।
मुझे शिकार का बड़ा भारी शौक़ है।
यहाँ तक कि मैं उसके सामने अपने माँ, बाप, पुत्र, कलत्र और प्यारे प्राणों को भी कोई चीज़ नहीं समझता हूँ।
आप लोग मेरे कहने को अगर झूठ समझते हों तो आप एक दिन के शिकार का मेरा वृत्तांत सुन लीजिए।
उस वृत्तांत को सुनकर मुझे भरोसा है कि आप यह अनुमान कर सकेंगे कि मुझे शिकार ज़ियादा प्यारा है कि अपना प्राण।
अच्छा, अब उस वृत्तांत को सुनिए— 

मेरे यहाँ आदमियों की कमी नहीं है।
अगर मैं चाहूँ तो शिकार को जाते वक़्त एक की जगह कई आदमी ले जा सकता हूँ।
लेकिन मेरी आदत कुछ ऐसी पड़ गई है कि चोर की तरह अकेले जाना ही मुझे अच्छा लगता है।
शिकार के हाथ लग जाने पर मुझे उतनी ही ख़ुशी होती है जितनी कि चोर को मनमाना माल मिल जाने से होती है।
एक दिन की बात सुनिए।
गर्मी का मौसम था।
पल-पल पर गर्मी बढ़ती जाती थी और आदमी पानी-पानी चिल्लाकर अपने गले को और भी ज़ियादा सुखाते जाते थे।
ऐसे वक़्त में मेरे गाँव के कुछ आदमी मेरे पास आए।
उन्होंने कहा कि गाँव के पास का तालाब क़रीब-क़रीब बिलकुल सूख गया है।
बीच में थोड़ा-सा पानी रह गया है।
वही पानी पीकर हमलोग किसी तरह से अपने प्राण बचाते हैं।
पर कई दिनों से, रात के वक़्त, एक बहुत बड़ा जंगली सूअर वहाँ पर आता है।
वह उस कुंड से पानी भी पीता है और उसमें लोटकर बचे हुए पानी को कीचड़ कर देता है।
इस वजह से वह पानी हम लोगों के पीने के लायक़ नहीं रह जाता।
आप इसका कुछ बंद-ओ-बस्त कीजिए।
यह सुनकर मुझे बड़ी ख़ुशी हुई, क्योंकि मैं एक शौक़ीन शिकारी हूँ और निशाना भी बहुत अच्छा लगाता हूँ।
मैंने उन लोगों से कहा कि आज चाँदनी रात है।
इसलिए आज ही मैं इस सूअर का शिकार खेलना चाहता हूँ।
तुम अभी जाकर तालाब के पास के पेड़ पर एक मचान बना दो।
वे तो यह चाहते ही थे।
उन्होंने फ़ौरन ही एक मचान मेरे लिए तैयार कर दिया।
रात हुई।
आठ बज गए।
मैंने खाने को खाया; अपनी मामूली शिकारी पोशाक पहनी; बंदूक़ हाथ में उठाई और एक भाला और एक पेशकब्ज भी हाथ में लिया।
इस तरह साज-सामान से दुरुस्त होकर मैं उस तालाब की तरफ रवाना हुआ।
तालाब के पास पेड़ पर मचान को देखकर मैं ख़ुशी से फूल उठा।
भाले को मैंने उस मचान के ठीक नीचे गाड़ दिया और चढ़कर उसके ऊपर आसन जमाकर मैं बैठ गया।
वहाँ पर मैं बिलकुल अकेला था।
मगर मैं बड़ा निडर हूँ।
मुझे ज़रा भी डर न लगा।
वायु मंद-मंद चल रही थी।
उसने नींद को झटपट मेरी आँखों के सामने लाकर खड़ा कर दिया।
मगर मैं उसके क़ाबू में आनेवाला आदमी नहीं।
इसलिए उस बेचारी को मुझसे दो गज़ दूर ही खड़ा रहना पड़ा।
इतने में कुछ दूर पर मुझे आहट मालूम हुई।
मैं समझ गया कि वराह महाराज की सवारी आ गर्इ।
मेरा यह अनुमान ठीक निकला।
तालाब के पास एक गुफ़ा थी।
वहीं पर वह सूअर आकर कंद-मूल खोद-खोदकर खाने लगा।
मैंने अपनी बंदूक़ सँभाली, और इस ताक में लगा, कि वह सूअर वहाँ से ज़रा और आगे बढ़े तो मैं उसे अपनी गोली का निशाना बनाऊँ।
इतने में एक और अजीब घटना हुई।
जिस पेड़ पर मैं था, उस पर एक बड़ा ही भयानक साँप चढ़ा।
साँप काला था।
वह धीरे-धीरे मेरे मचान की तरफ बढ़ा और मेरे ऊपर चढ़ आया।
मैं काँप उठा।
मैंने समझा कि मेरी मौत आ गई।
मगर मैं चिल्लाया नहीं।
और न उस साँप को अपने शरीर से अलग फेंक देने ही की मैंने कोशिश की।
मैंने सोचा कि अगर मैं चिल्लाऊँगा, या इस साँप को पकड़कर ज़मीन में पटकूँगा, तो आवाज़ सुनकर वह सूअर भाग जाएगा।
अब आप समझ गए होंगे कि जैसा मैंने ऊपर कहा है, मुझे अपने प्राण उतने प्यारे नहीं है, जितना कि मुझे शिकार प्यारा है।
मैं पत्थर का हो गया।
ज़रा भी अपने आसन को मैंने नहीं हिलाया।
वह साँप पीठ से मेरे कंधे पर आया।
और कंधे से पेट की तरफ़ नीचे उतरकर उसने अपना फ़न मेरे पैर के अंगूठे और उसके पास की उँगली के बीच में डाला।
अब मुझसे न रहा गया।
वहाँ पर मैंने उसके सिर को इस मज़बूती के साथ दबाया कि वह साँप एक ही मिनट में फटक-फटक कर वहीं मर गया।
मेरे शिकार का पहला कांड यहाँ पर ख़त्म हो गया।
शूकरराज अब तक उस गुफ़ा के पास खोद ही खाद में लगे थे, कि तालाब के पास पानी पीने के लिए एक भयानक भालू आ पहुँचा।
अगर मैं चाहता तो उसे वहीं पर मार गिराता।
मगर सूअर के भाग जाने के डर से मैंने ऐसा करना मुनासिब नहीं समझा।
जाम्बुवान्नन्दन पानी पीकर तालाब के पास खड़े-खड़े दम लेने लगे।
इतने में एक बहुत बड़ा शेर आता हुआ दिखाई दिया।
शेर बहुत प्यासा था।
इसलिए जल्दी-जल्दी क़दम बढ़ाता हुआ वह आ रहा था।
रीछराज की नज़र ज्योंही शेर पर पड़ी त्योंही आप पर क्वार के महीने की-सी जूड़ी चढ़ आई।
आपको उस वक़्त और कुछ न सूझा।
आप काँपते हुए उसी पेड़ पर चढ़े जिसपर कि मैं बैठा हुआ था।
मेरे मचान के नीचे ही एक डाल थी।
उसी पर वह आकर खड़ा हो गया और एक दूसरी डाल को अपने अगले पैरों से उसने ख़ूब मज़बूती से पकड़ लिया।
डर भी बुरा होता है।
उस वक़्त मारे डर के वह रीछ इतने ज़ोर से काँपता था कि वह उतना बड़ा पेड़ भी हिल रहा था।
मैं आप से कोई बात छिपाना नहीं चाहता।
मेरा बदन पसीने-पसीने हो गया।
मुझ पर ख़ौफ़ ग़ालिब हो आया।
मैंने कहा कि अगर मैं शोर करूँगा या कुछ भी हाथ-पैर हिलाऊँगा, तो यह रीछ फ़ौरन ही मुझ पर हमला करेगा।
इसलिए साहस करके मैं वहीं पर जमा हुआ बैठा रहा।
शेर तालाब के पास पहुँचा।
पहुँचकर उसने अच्छी तरह पानी पिया।
वह किनारे पर बैठ गया, और अपनी मूँछे सुधारने और धीरे-धीरे ग़ुर्राने लगा।
शेर मेरे मचान के बिलकुल ही सामने था।
यह हालत देखकर उस पर वार करने के लिए मैंने अपनी बंदूक़ सँभाली।
इस बीच में वह सूअर गुफ़ा की तरफ़ से चला और तालाब के पास आया।
अहा! वह सूअर था कि हाथी का बच्चा! ऊँचाई में वह कोई छह फुट था।
उसके दो दाँत हाथी के दाँतों के समान बाहर निकले हुए थे वे इतने बड़े और मज़बूत थे कि तीन-चार फुट घेरे के तने वाले पेड़ को भी वह एक ही आघात में गिरा सकता था।
उसे देखकर यह शंका होती थी कि कहीं प्रत्यक्ष दूसरे वराहजी तो नहीं अवतार ले आए।
आपने शायद सुना होगा कि बड़े-बड़े जंगली सूअर शेर से नहीं डरते।
सूअर के पैने-पैने प्रकाशमान दाँतों को देखकर शेर को सूअर पर हमला करने का साहस नहीं होता था।
सूअर को सामने आता देख मेरे शिकारी जोश ने ज़ोर पकड़ा।
उस भयानक अवस्था में भी मैंने कंधे पर बंदूक़ रखी और सूअर को लक्ष्य करके गोली छोड़ दी।
यकायक दन की आवाज़ हुई।
सूअर को गोली लगी।
मगर उसने समझा कि सामने बैठे हुए ग़ुर्राने वाले शेर ने मुझ पर यह चोट की है।
बस, एकदम वह शेर पर टूट पड़ा।
दोनों में बड़ा भयानक युद्ध हुआ।
आख़िरकार वनराज को शूकरराज की कराल डाढ़ों का चबैना हो जाना पड़ा।
इधर मेरी गोली के आघात से वराहजी भी स्वर्गलोक को सिधारे।
यहाँ पर मेरे शिकार का दूसरा भी कांड समाप्त हुआ।
आपसे मैं कह चुका हूँ कि एक भाला मैं घर से ले आया था और मचान के नीचे ही उसे मैंने सीधा खड़ा कर दिया था।
ज्योंही मेरी बंदूक़ से गोली छूटी और दन से आवाज़ हुई, त्योंही नीचे डाल पर बैठे हुए रीछ ने समझा कि वह उसी पर छोड़ी गई।
इससे मारे डर के उसके हाथ से वह डाल, जो उसने हाथों से पकड़ रखी थी, सहसा छूट गई।
रीछ डाल से नीचे गिरा।
मगर ज़मीन पर पहुँचने के पहले ही मेरा भाला उसकी छाती को पार कर गया।
ज़रा देर में उस रीछ का भी काम तमाम हो गया और उसके साथ मेरे शिकार का यह तीसरा कांड भी तमाम हुआ।
इस बहादुरी के लिए आप चाहे मुझे शाबाशी दें, चाहे मेरी सिफ़ारिश करके गवर्नमेण्ट से विक्टोरिया-क्रास का पदक दिलावें, मगर अब मैं कभी बंदूक़ हाथ से न उठाऊँगा।
मैंने शिकार करना एकदम छोड़ दिया है।
मैं नहीं चाहता कि मैं अपनी जान को फिर इतने बड़े जोखों में डालूँ।
बाहर शोरगुल मचा।
डोडी ने पुकारा — ''कौन है?'' 

कोई उत्तर नहीं मिला।
आवाज़ आई — ''हत्यारिन! तुझे कतल कर दूँगा!'' 

स्त्री का स्वर आया — ''करके तो देख! तेरे कुनबे को डायन बनके न खा गई, निपूते!'' 

डोडी बैठा न रह सका।
बाहर आया।
''क्या करता है, क्या करता है, निहाल?'' — डोडी बढ़कर चिल्लाया — ''आख़िर तेरी मैया है।
'' 

''मैया है!'' — कहकर निहाल हट गया।
''और तू हाथ उठाके तो देख!'' स्त्री ने फुफकारा — ''कढ़ीखाए! तेरी सींक पर बिल्लियाँ चलवा दूँ! समझ रखियो! मत जान रखियो! हाँ! तेरी आसरतू नहीं हूँ।
'' 

''भाभी!'' — डोडी ने कहा — ''क्या बकती है? होश में आ!'' 

वह आगे बढ़ा।
उसने मुड़कर कहा — ''जाओ सब।
तुम सब लोग जाओ!'' 

निहाल हट गया।
उसके साथ ही सब लोग इधर-उधर हो गए।
डोडी निस्तब्ध, छप्पर के नीचे लगा बरैंडा पकड़े खड़ा रहा।
स्त्री वहीं बिफरी हुई-सी बैठी रही।
उसकी आँखों में आग-सी जल रही थी।
\ 

उसने कहा — ''मैं जानती हूँ, निहाल में इतनी हिम्मत नहीं।
यह सब तैने किया है, देवर!'' 

''हाँ गदल!'' — डोडी ने धीरे से कहा — ''मैंने ही किया है।
'' 

गदल सिमट गई।
कहा — ''क्यों, तुझे क्या ज़रूरत थी?'' 

डोडी कह नहीं सका।
वह ऊपर से नीचे तक झनझना उठा।
पचास साल का वह लंबा खारी गूजर, जिसकी मूँछें खिचड़ी हो चुकी थीं, छप्पर तक पहूँचा-सा लगता था।
उसके कंधे की चौड़ी हड्डियों पर अब दिये का हल्का प्रकाश पड़ रहा था, उसके शरीर पर मोटी फतुही थी और उसकी धोती घुटनों के नीचे उतरने के पहले ही झूल देकर चुस्त-सी ऊपर की ओर लौट जाती थी।
उसका हाथ कर्रा था और वह इस समय निस्तब्ध खड़ा रहा।
स्त्री उठी।
वह लगभग 45 वर्षीया थी, और उसका रंग गोरा होने पर भी आयु के धुँधलके में अब मैला-सा दिखने लगा था।
उसको देखकर लगता था कि वह फुर्तीली थी।
जीवन-भर कठोर मेहनत करने से, उसकी गठन के ढीले पड़ने पर भी उसकी फूर्ती अभी तक मौजूद थी।
''तुझे शरम नहीं आती, गदल?'' — डोडी ने पूछा।
''क्यों, शरम क्यों आएगी?'' — गदल ने पूछा।
डोडी क्षणभर सकते में पड़ गया।
भीतर के चौबारे से आवाज़ आई — ''शरम क्यों आएगी इसे? शरम तो उसे आए, जिसकी आँखों में हया बची हो।
'' 

''निहाल!'' — डोडी चिल्लाया — ''तू चुप रह!'' 

फिर आवाज़ बंद हो गई।
गदल ने कहा — ''मुझे क्यों बुलाया है तूने?'' 

डोडी ने इस बात का उत्तर नहीं दिया।
पूछा — ''रोटी खाई है?'' 

''नहीं, '' गदल ने कहा — ''खाती भी कब? कमबख़्त रास्ते में मिले।
खेत होकर लौट रही थी।
रास्ते में अरने-कंडे बीनकर संझा के लिए ले जा रही थी।
'' 

डोडी ने पुकारा — ''निहाल! बहू से कह, अपनी सास को रोटी दे जाए!'' 

भीतर से किसी स्त्री की ढीठ आवाज़ सुनाई दी — ''अरे, अब लौहरों की बैयर आई हैं; उन्हें क्यों ग़रीब खारियों की रोटी भाएगी?'' 

कुछ स्त्रियों ने ठहाका लगाया।
निहाल चिल्लाया — ''सुन ले, परमेसुरी, जगहँसाई हो रही है।
खारियों की तो तूने नाक कटाकर छोड़ी।
'' 

गुन्ना मरा, तो पचपन बरस का था।
गदल विधवा हो गई।
गदल का बड़ा बेटा निहाल तीस वर्ष के पास पहुँच रहा था।
उसकी बहू दुल्ला का बड़ा बेटा सात का, दूसरा चार का और तीसरी छोरी थी जो उसकी गोद में थी।
निहाल से छोटी तरा-ऊपर की दो बहिनों थी चंपा और चमेली, जिसका क्रमशः झाज और विश्वारा गाँवों में ब्याह हुआ था।
आज उनकी गोदियों से उनके लाल उतरकर धूल में घुटरूवन चलने लगे थे।
अंतिम पुत्र नारायन अब बाईस का था, जिसकी बहू दूसरे बच्चे की माँ बननेवाली थी।
ऐसी गदल, इतना बड़ा परिवार छोड़कर चली गई थी और बत्तीस साल के एक लौहरे गूजर के यहाँ जा बैठी थी।
डोडी गुन्ना का सगा भाई था।
बहू थी, बच्चे भी हुए।
सब मर गए।
अपनी जगह अकेला रह गया।
गुन्ना ने बड़ी-बड़ी कही, पर वह फिर अकेला ही रहा, उसने ब्याह नहीं किया, गदल ही के चूल्हे पर खाता रहा।
कमाकर लाता, वो उसी को दे देता, उसी के बच्चों को अपना मानता, कभी उसने अलगाव नहीं किया।
निहाल अपने चाचा पर जान देता था।
और फिर खारी गूजर अपने को लौहरों से ऊँच समझते थे।
गदल जिसके घर बैठी थी, उसका पूरा कुनबा था।
उसने गदल की उम्र नहीं देखी, यह देखा कि खारी औरत है, पड़ी रहेगी।
चूल्हे पर दम फूँकनेवाली की ज़रूरत भी थी।
आज ही गदल सवेरे गई थी और शाम को उसके बेटे उसे फिर बाँध लाए थे।
उसके नए पति मौनी को अभी पता भी नहीं हुआ होगा।
मौनी रँडुआ था।
उसकी भाभी जो पाँव फैलाकर मटक-मटककर छाछ बिलोती थी — दुल्लो सुनेगी तो क्या कहेगी? 

गदल का मन विक्षोभ से भर उठा।
आधी रात हो चली थी।
गदल वहीं पड़ी थी।
डोडी वहीं बैठा चिलम फूँक रहा था।
उस सन्नाटे में डोडी ने धीरे से कहा — ''गदल!'' 

''क्या है?'' — गदल ने हौले से कहा।
''तू चली गई न?'' 

गदल बोली नहीं।
डोडी ने फिर कहा — ''सब चले जाते हैं।
एक दिन तेरी देवरानी चली गई, फिर एक-एक करके तेरे भतीजे भी चले गए।
भैया भी चला गया।
पर तू जैसी गई; वैसे तो कोई भी नहीं गया।
जग हँसता है, जानती है?'' 

गदल बुरबुराई — ''जग हँसाई से मैं नहीं डरती देवर! जब चौदह की थी, तब तेरा भैया मुझे गाँव में देख गया था।
तू उसके साथ तेल पिया लट्ठ लेकर मुझे लेने आया था न, तब? मैं आई थी कि नहीं? तू सोचता होगा कि गदल की उमर गई, अब उसे खसम की क्या ज़रूरत है? पर जानता है, मैं क्यों गई?'' 

''नहीं।
'' 

''तु तो बस यही सोच करता होगा कि गदल गई, अब पहले-सा रोटियों का आराम नहीं रहा।
बहुएँ नहीं करेंगी तेरी चाकरी देवर! तूने भाई से और मुझसे निभाई, तो मैंने भी तुझे अपना ही समझा! बोल झूठ कहती हूँ?'' 

''नहीं, गदल, मैंने कब कहा!'' 

''बस यही बात है देवर! अब मेरा यहाँ कौन है! मेरा मरद तो मर गया।
जीते-जी मैंने उसकी चाकरी की, उसके नाते उसके सब अपनों की चाकरी बजाई।
पर जब मालिक ही न रहा, तो काहे को हड़कंप उठाऊँ? यह लडक़े, यह बहुएँ! मैं इनकी ग़ुलामी नहीं करूँगी!'' 

''पर क्या यह सब तेरी औलाद नहीं बावरी।
बिल्ली तक अपने जायों के लिए सात घर उलट-फेर करती है, फिर तू तो मानुष है।
तेरी माया-ममता कहाँ चली गई?'' 

''देवर, तेरी कहाँ चली गई थी, तूने फिर ब्याह न किया।
'' 

''मुझे तेरा सहारा था गदल!'' 

''कायर! भैया तेरा मरा, कारज किया बेटे ने और फिर जब सब हो गया तब तू मुझे रखकर घर नहीं बसा सकता था।
तूने मुझे पेट के लिए पराई डयौढी लँघवाई।
चूल्हा मैं तब फूँकूँ, जब मेरा कोई अपना हो।
ऐसी बाँदी नहीं हूँ कि मेरी कुहनी बजे, औरों के बिछिए छनके।
मैं तो पेट तब भरूँगी, जब पेट का मोल कर लूँगी।
समझा देवर! तूने तो नहीं कहा तब।
अब कुनबे की नाक पर चोट पड़ी, तब सोचा।
तब न सोचा, जब तेरी गदल को बहुओं ने आँखें तरेरकर देखा।
अरे, कौन किसकी परवा करता है!'' 

''गदल!'' — डोडी ने भर्राए स्वर में कहा — ''मैं डरता था।
'' 

''भला क्यों तो?'' 

''गदल, मैं बुढ्ढा हूँ।
डरता था, जग हँसेगा।
बेटे सोचेंगे, शायद चाचा का अम्माँ से पहले से नाता था, तभी चाचा ने दूसरा ब्याह नहीं किया।
गदल, भैया की भी बदनामी होती न?'' 

''अरे चल रहने दे!'' गदल ने उत्तर दिया — ''भैया का बड़ा ख़याल रहा तुझे? तू नहीं था कारज में उनके क्या? मेरे सुसर मरे थे, तब तेरे भैया ने बिरादरी को जिमाकर होठों से पानी छुलाया था अपने।
और तुम सबने कितने बुलाए? तू भैया दो बेटे।
यही भैया हैं, यहीं बेटे हैं? पच्चीस आदमी बुलाए कुल।
क्यों आख़िर? कह दिया लड़ाई में क़ानून है।
पुलिस पच्चीस से ज़ियादा होते ही पकड़ ले जाएगी! डरपोक कहीं के! मैं नहीं रहती ऐसों के।
'' 

हठात् डोडी का स्वर बदला।
कहा — ''मेरे रहते तू पराए मरद के जा बैठेगी?'' 

''हाँ।
'' 

''अबके तो कह!'' — वह उठकर बढ़ा।
''सौ बार कहूँ लाला!'' गदल पड़ी-पड़ी बोली।
डोडी बढ़ा।
''बढ़!'' — गदल ने फुफकारा।
डोडी रूक गया।
गदल देखती रही।
डोडी जाकर बैठ गया।
गदल देखती रही।
फिर हँसी।
कहा — ''तू मुझे करेगा! तुझमें हिम्मत कहाँ है देवर! मेरा नया मरद है न? मरद है।
इतनी सुन तो ले भला।
मुझे लगता है तेरा भइया ही फिर मिल गया है मुझे।
तू?'' — वह रूकी— ''मरद है! अरे कोई बैयर से घिघियाता है? बढ़कर जो तू मुझे मारता, तो मैं समझती, तू अपनापा मानता हैं।
मैं इस घर में रहूँगी?'' 

डोडी देखता ही रह गया।
रात गहरी हो गई।
गदल ने लहँगे की पर्त फैलाकर तन ढक लिया।
डोडी ऊँघने लगा।
ओसारे में दुल्ले ने अँगडाई लेकर कहा — ''आ गई देवरानी जी! रात कहाँ रही?'' 

सूका डूब गया था।
आकाश में पौ फट रही थी।
बैल अब उठकर खड़े हो गए थे।
हवा में एक ठंडक थी।
गदल ने तड़ाक से जवाब दिया — ''सो, जेठानी मेरी! हुकुम नहीं चला मुझ पर।
तेरी जैसी बेटियाँ है मेरी।
देवर के नाते देवरानी हूँ, तेरी जूती नहीं।
'' 

दुल्लो सकपका गई।
मौनी उठा ही था।
भन्नाया हुआ आया।
बोला— ''कहाँ गई थी?'' 

गदल ने घूँघट खींच लिया, पर आवाज़ नहीं बदली।
कहा — ''वही ले गए मुझे घेरकर! मौक़ा पाके निकल आई।
'' 

मौनी दब गया।
मौनी का बाप बाहर से ही ढोर हाँक ले गया।
मौनी बढ़ा।
''कहाँ जाता है?'' — गदल ने पूछा।
''खेत-हार।
'' 

''पहले मेरा फ़ैसला कर जा।
'' गदल ने कहा।
दुल्लो उस अधेड़ स्त्री के नक़्शे देखकर अचरज में खड़ी रही।
''कैसा फ़ैसला? — मौना ने पूछा।
वह उस बड़ी स्त्री से दब गया।
''अब क्या तेरे घर का पीसना पीसूँगी मैं?'' — गदल ने कहा — ''हम तो दो जने हैं।
अलग करेंगे खाएँगे।
'' — उसके उत्तर की प्रतीक्षा किए बिना ही यह कहती रही — ''कमाई शामिल करो, मैं नहीं रोकती, पर भीतर तो अलग-अलग भले।
'' 

मौनी क्षण-भर सन्नाटे में खड़ा रहा।
दुल्लो तिनककर निकली।
बोली — ''अब चुप क्यों हो गया, देवर? बोलता क्यों नहीं? देवरानी लाया है कि सास! तेरी बोलती क्यों नहीं कढती? ऐसी न समझियो तू मुझे! रोटी तवे पर पलटते मुझे भी आँच नहीं लगती, जो मैं इसकी खरी-खोटी सुन लूँगी, समझा? मेरी अम्माँ ने भी मुझे चूल्हे की मिट्टी खा के ही जना था।
हाँ!'' 

''अरी तो सौत!'' — गदल ने पुकारा — ''मिट्टी न खा के आई, सारे कुनबे को चबा जाएगी डायन।
ऐसी नहीं तेरी गुड़ की भेली है, जो न खाएँगे हम, तो रोटी गले में फंदा मार जाएगी।
'' 

मौनी उत्तर नहीं दे सका।
वह बाहर चला गया।
दुपहर हो गई।
दुल्लो बैठी चरखा कात रही थी।
नरायन ने आकर आवाज़ दी — ''कोई है?'' 

दुल्लो ने घूँघट काढ़ लिया।
पूछ — ''कौन हो?'' 

नरायन ने ख़ून का घूँट पीकर कहा — ''गदल का बेटा हूँ।
'' 

दुल्लो घूँघट में हँसी।
पूछा — ''छोटे हो कि बड़े?'' 

''छोटा।
'' 

''और कितने है!'' 

''कित्ते भी हों।
तुझे क्या?'' — गदल ने निकालकर कहा।
''अरे आ गई!'' कहकर दुल्लो भीतर भागी।
''आने दे आज उसे।
तुझे बता दूँगी जिठानी!'' — गदल ने सिर हिलाकर कहा।
''अम्माँ!'' — नरायन ने कहा — ''यह तेरी जिठानी!'' 

''क्यों आया है तू? यह बता!'' — गदल झल्लाई।
''दंड धरवाने आया हूँ, अम्माँ! — कहकर नरायन आगे बैठने को बढ़ा।
''वहीं रह!'' — गदल ने कहा।
उसी समय लोटा-डोर लिए मौनी लौटा।
उसने देखा कि गदल ने अपने कड़े और हँसली उतारकर फेंक दी और कहा — ''भर गया दंड तेरा! अब मरद का सब माल दबाकर बहुओं के कहने से बेटों ने मुझे निकाल दिया है।
'' 

नरायन का मुँह स्याह पड़ गया।
वह गहने उठाकर चला गया।
मौनी मन-ही-मन शंकित-सा भीतर आया।
दुल्लो ने शिकायत की — ''सुना तूने देवर! देवरानी को गहने दे दिए।
घुटना आख़िर पेट को ही मुडा।
चार जगह बैठेगी, तो बेटों के खेत की डौर पर डंडा-धूआ तक लग जाएँगे, पक्का चबूतरा घर के आगे बन जाएगा, समझा देती हूँ।
तुम भोले-भाले ठहरे।
तिरिया-चरित्तर तुम क्या जानो।
धंधा है यह भी।
अब कहेगी, फिर बनवा मुझे।
'' 

गदल हँसी, कहा — ''वाह जिठानी, पुराने मरद का मोल नए मरद से तेरे घर की बैयर चुकवाती होंगी।
गदल तो मालकिन बनकर रहती है, समझी! बाँदी बनकर नहीं।
चाकरी करूँगी तो अपने मरद की, नहीं तो बिधना मेरे ठेंगे पर।
समझी! तू बीच में बोलनेवाली कौन?'' 

दुल्लो ने रोष से देखा और पाँव पटकती चली गई।
मौनी ने देखा और कहा — ''बहुत बढ़—बढ़कर बातें मत हाँक, समझ ले घर में बहू बनकर रह!'' 

''अरे तू तो तब पैदा भी नहीं हुआ था, बालम!'' — गदल ने मुस्कुराकर कहा — ''तब से मैं सब जानती हूँ।
मुझे क्या सिखाता है तू? ऐसा कोई मैंने काम नहीं किया है, जो बिरादरी के नेम के बाहर हो।
जब तू देखे, मैंने ऐसी कोई बात की हो, तो हज़ार बार रोक, पर सौत की ठसक नहीं सहूँगी।
'' 

''तो बताऊँ तुझे!'' — वह सिर हिलाकर बोला।
गदल हँसकर ओबरी में चली गई और काम में लग गई।
ठंडी हवा तेज़ हो गई।
डोडी चुपचाप बाहर छप्पर में बैठा हुक्का पी रहा था।
पीते-पीते ऊब गया और उसने चिलम उलट दी और फिर बैठा रहा।
खेत से लौटकर निहाल ने बैल बाँधे, न्यार डाला और कहा — ''काका!'' डोडी कुछ सोच रहा था।
उसने सुना नहीं।
''काका!'' — निहाल ने स्वर उठाकर कहा।
''हे!'' डोडी चौक उठा — ''क्या है? मुझसे कहा कुछ?'' 

''तुमसे न कहूँगा, तो कहूँगा किससे? दिन-भर तो तुम मिले नहीं।
चिम्मन कढेरा कहता था, तुमने दिन-भर मनमौजी बाबा की धूनी के पास बिताया, यह सच है?'' 

''हाँ, बेटा, चला तो गया था।
'' 

''क्यों गए थे भला?'' 

''ऐसे ही जी किया था, बेटा!'' 

''और क़स्बे से घी कटऊ क्या कराया कि बनिए का आदमी आया था।
मैंने कहा — ''नहीं है, वह बोला — लेके जाऊँगा।
झगड़ा होते-होते बचा।
'' 

''ऐसा नहीं करते, बेटा!'' — डोडी ने कहा — ''बौहरे से कोई झगड़ा मोल लेता है?'' 

निहाल ने चिलम उठाई, कंडों में से आँच बीनकर धरी और फूँक लगाता हुआ आया।
कहा — ''मैं तो गया नहीं।
सिर फूट जाते।
नरायन को भेजा था।
'' 

''कहाँ?'' डोडी चौंका।
''उसी कुलच्छनी कुलबोरनी के पास।
'' 

''अपनी माँ के पास?'' 

''न जाने तुम्हें उससे क्या है, अब भी तुम्हें उस पर ग़ुस्सा नहीं आता।
उसे माँ कहूँगा मैं?'' 

''पर बेटा, तू न कह, जग तो उसे तेरी माँ ही कहेगा।
जब तक मरद जीता है, लोग बैयर को मरद की बहू कहकर पुकारते हैं, जब मरद मर जाता है, तो लोग उसे बेटे की अम्माँ कहकर पुकारते हैं।
कोई नया नेम थोड़ी ही है।
'' 

निहाल भुनभुनाया।
कहा — ''ठीक है, काका ठीक है, पर तुमने अभी तक ये तो पूछा ही नहीं कि क्यों भेजा था उसे?'' 

''हाँ बेटा!'' — डोडी ने चौंककर कहा — ''यह तो तूने बताया ही नहीं! बता न?'' 

''दंड भरवाने भेजा था।
सो पंचायत जुड़वाने के पहले ही उसने तो गहने उतार फेंके।
'' 

डोडी मुस्कुराया।
कहा — ''तो वह यह बता रही है कि घरवालों ने पंचायत भी नहीं जुड़वाई? यानी हम उसे भगाना ही चाहते थे।
नरायन ले आया?'' 

''हाँ।
'' 

डोडी सोचने लगा।
''मैं फेर आऊँ?'' — निहाल ने पूछा।
''नहीं बेटा!'' डोडी ने कहा — ''वह सचमुच रूठकर ही गई है।
और कोई बात नहीं है।
तूने रोटी खा ली?'' 

''नहीं।
'' 

''तो जा पहले खा ले।
'' 

निहाल उठ गया, पर डोडी बैठा रहा।
रात का अँधेरा साँझ के पीछे ऐसे आ गया, जैसे कोई पर्त उलट गई हो।
दूर ढोला गाने की आवाज़ आने लगी।
डोडी उठा और चल पड़ा।
निहाल ने बहू से पूछा — ''काका ने खा ली?'' 

''नहीं तो।
'' 

निहाल बाहर आया।
काका नहीं थे।
''काका।
'' उसने पुकारा।
राह पर चिरंजी पुजारी गढवाले हनुमानजी के पट बंद करके आ रहा था।
उसने पुछा —''क्या है रे?'' 

''पाँय लागूँ, पंडितजी।
'' निहाल ने कहा — ''काका अभी तो बैठे थे।
'' 

चिरंजी ने कहा— ''अरे, वह वहाँ ढोल सुन रहा है।
मैं अभी देखकर आया हूँ।
'' 

चिरंजी चला गया, निहाल ठिठक खडा रहा।
बहू ने झाँककर पूछा— ''क्या हुआ?'' 

''काका ढोला सुनने गए हैं।
'' — निहाल ने अविश्वास से कहा — ''वे तो नहीं जाते थे।
'' 

''जाकर बुला ले आओ।
रात बढ़ रही है।
'' — बहू ने कहा और रोते बच्चे को दूध पिलाने लगी।
निहाल जब काका को लेकर लौटा, तो काका की देही तप रही थी।
''हवा लग गई है और कुछ नहीं।
'' — डोडी ने छोटी खटिया पर अपनी निकाली टाँगे समेटकर लेटते हुए कहा — ''रोटी रहने दे, आज जी नहीं चाहता।
'' 

निहाल खड़ा रहा।
डोडी ने कहा — ''अरे, सोच तो, बेटा! मैंने ढोला कितने दिन बाद सुना है।
उस दिन भैया की सुहागरात को सुना था, या फिर आज।
'' 

निहाल ने सुना और देखा, डोडी आँख मीचकर कुछ गुनगुनाने लगा था।
शाम हो गई थी।
मौनी बाहर बैठा था।
गदल ने गरम-गरम रोटी और आम की चटनी ले जाकर खाने को धर दी।
''बहुत अच्छी बनी है।
'' — मौनी ने खाते हुए कहा — ''बहुत अच्छी है।
'' 

गदल बैठ गई।
कहा — ''तुम एक ब्याह और क्यों नहीं कर लेते अपनी उमिर लायक़?'' 

मौनी चौंका।
कहा — ''एक की रोटी भी नहीं बनती?'' 

''नहीं'', गदल ने कहा — ''सोचते होंगे सौत बुलाती हूँ, पर मरद का क्या? मेरी भी तो ढलती उमिर है।
जीते जी देख जाऊँगी तो ठीक है।
न हो ते हुकूमत करने को तो एक मिल जाएगी।
'' 

मौना हँसा।
बोला — ''यों कह।
हौंस है तुझे, लड़ने को चाहिए।
'' 

खाना खाकर उठा, तो गदल हुक्का भरकर दे गई और आप दीवार की ओट में बैठकर खाने लगी।
इतने में सुनाई दिया — ''अरे, इस बखत कहाँ चला?'' 

''ज़रूरी काम है, मौनी!'' — उत्तर मिला — ''पेसकार साब ने बुलवाया है।
'' 

गदल ने पहचाना।
उसी के गाँव का तो था, घोटया मैना का चंदा गिर्राज ग्वारिया।
ज़रूर पेसकार की गाय की चराने की बात होगी।
''अरे तो रात को जा रहा है?'' — मौनी ने कहा — ''ले चिलम तो पीता जा।
'' 

आकर्षण ने रोका।
गिर्राज बैठ गया।
गदल ने दूसरी रोटी उठाई।
कौर मुँह में रखा।
''तुमने सुना?'' गिर्राज ने कहा और दम खींचा।
''क्या?'' मौनी ने पूछा।
''गदल का देवर डोडी मर गया।
'' 

गदल का मुँह रूक गया।
जल्दी से लोटे के पानी के संग कौर निगला और सुनने लगी।
कलेजा मुँह को आने लगा।
''कैसे मर गया?'' — मौनी ने कहा — ''वह तो भला-चंगा था!'' 

''ठंड लग गई, रात उघाड़ा रह गया।
'' 

गदल द्वार पर दिखाई दी।
कहा — ''गिर्राज!'' 

''काकी!'' — गिर्राज ने कहा — ''सच।
मरते बखत उसके मुँह से तुम्हारा नाम कढा था, काकी।
बिचारा बड़ा भला मानस था।
'' 

गदल स्तब्ध खड़ी रही।
गिर्राज चला गया।
गदल ने कहा — ''सुनते हो!'' 

''क्या है री?'' 

''मैं ज़रा जाऊँगी।
'' 

''कहाँ? — वह आतंकित हुआ।
''वहीं।
'' 

''क्यों?'' 

''देवर मर गया है न?'' 

''देवर! अब तो वह तेरा देवर नहीं।
'' 

गदल झनझनाती हुई हँसी हँसी — ''देवर तो मेरा अगले जनम में भी रहेगा।
वही न मुझे रूखाई दिखाता, तो क्या यह पाँव कटे बिना उस देहरी से बाहर निकल सकते थे? उसने मुझसे मन फेरा, मैंने उससे।
मैंने ऐसा बदला लिया उससे!'' 

कहते कहते वह कठोर हो गई।
''तू नहीं जा सकती।
'' — मौनी ने कहा।
''क्यों?'' — गदल ने कहा — ''तू रोकेगा? अरे, मेरे खास पेट के जाए मुझे रोक न पाए।
अब क्या है? जिसे नीचा दिखाना चाहती थी, वही न रहा और तू मुझे रोकनेवाला है कौन? अपने मन से आई थी, रहूँगी, नहीं रहूँगी, कौन तूने मेरा मोल दिया है।
इतना बोल तो भी लिया — तू जो होता मेरे उस घर में तो, तो जीभ कढवा लेती तेरी।
'' 

''अरी चल-चल।
'' 

मौनी ने हाथ पकड़कर उसे भीतर धकेल दिया और द्वार पर खाट डालकर लेटकर हुक्का पीने लगा।
गदल भीतर रोने लगी, परंतु इतने धीरे कि उसकी सिसकी तक मौनी नहीं सुन सका।
आज गदल का मन बहा जा रहा था।
रात का तीसरा पहर बीत रहा था।
मौनी की नाक बज रही थी।
गदल ने पूरी शक्ति लगाकर छप्पर का कोना उठाया और साँपिन की तरह उसके नीचे से रेंगकर दूसरी ओर कूद गई।
मौनी रह-रहकर तड़पता था।
हिम्मत नहीं होती थी कि जाकर सीधे गाँव में हल्ला करे और लट्ठ के बल पर गदल को उठा लाए।
मन करता सुसरी की टाँगे तोड़ दे।
दुल्लो ने व्यंग्य भी किया कि उसकी लुगाई भागकर नाक कटा गई है, ख़ून का-सा घूँट पीकर रह गया।
गूजरों ने जब सुना, तो कहा — ''अरे बुढ़िया के लिए ख़ून-ख़राबा कराएगा! और अभी तेरा उसने खरच ही क्या कराया है? दो जून रोटी खा गई है, तुझे भी तो टिक्कड़ खिलाकर ही गई!'' 

मौनी का क्रोध भड़क गया।
घोटया का गिर्राज सुना गया था।
जिस वक़्त गदल पहुँची, पटेल बैठा था।
निहाल ने कहा था — ''ख़बरदार! भीतर पाँव न धरियो!'' 

''क्यों लौट आई है, बहू?'' पटेल चौंका था।
बोला— ''अब क्या लेने आई है?'' 

गदल बैठ गई।
कहा — ''जब छोटी थी, तभी मेरा देवर लट्ठ बाँध मेरे खसम के साथ आया था।
इसी के हाथ देखती रह गई थी मैं तो।
सोचा था मरद है, इसकी छत्तर-छाया में जी लूँगी।
बताओ, पटेल, वह ही जब मेरे आदमी के मरने के बाद मुझे न रख सका, तो क्या करती? अरे, मैं न रही, तो इनसे क्या हुआ? दो दिन में काका उठ गया न? इनके सहारे मैं रहती तो क्या होता?'' 

पटेल ने कहा— ''पर तूने बेटा-बेटी की उमर न देखी बहू।
'' 

''ठीक है'', गदल ने कहा — ''उमर देखती कि इज्जत, यह कहो।
मेरी देवर से रार थी, खतम हो गई।
ये बेटा है, मैने कोई बिरादरी के नेम के बाहर की बात की हो तो रोककर मुझ पर दावा करो।
पंचायत में जवाब दूँगी।
लेकिन बेटों ने बिरादरी के मुँह पर थूका, तब तुम सब कहाँ थे?'' 

''सो कब?'' — पटेल ने आश्चर्य से पूछा।
''पटेल न कहेंगे तो कौन कहेगा? पच्चीस आदमी खिलाकर लुटा दिया मेरे मरद के कारज में!'' 

''पर पगली, यह तो सरकार का क़ानून था।
'' 

''क़ानून था!'' — गदल हँसी — ''सारे जग में क़ानून चल रहा है, पटेल? 

दिन दहाड़े भैंस खोलकर लाई जाती हैं।
मेरे ही मरद पर क़ानून था? यूँ न कहोगे, बेटों ने सोचा, दूसरा अब क्या धरा है, क्यों पैसा बिगाड़ते हो? कायर कहीं के?'' 

निहाल गरजा — ''कायर! हम कायर? तू सिंधनी?'' 

''हाँ मैं सिंधनी!''।
गदल तड़पी — ''बोल तुझमें है हिम्मत?'' 

''बोल!'' — वह भी चिल्लाया।
''जा, बिरादरी कारज में न्योता दे काका के।
'' — गदल ने कहा।
निहाल सकपका गया।
बोला — ''पुलिस।
'' 

गदल ने सीना ठोंककर कहा — ''बस?'' 

''लुगाई बकती है!'' — पटेल ने कहा — ''गोली चलेगी, तो?'' 

गदल ने कहा — ''धरम-धुरंधरों ने तो डूबो ही दी।
सारी गुजरात की डूब गई, माधो।
अब किसी का आसरा नहीं।
कायर-ही-कायर बसे हैं।
'' 

फिर अचानक कहा — ''मैं करूँ परबंध?'' 

''तू?'' — निहाल ने कहा।
''हाँ, मैं!''।
और उसकी आँखों में पानी भर आया।
कहा — ''वह मरते बखत मेरा नाम लेता गया है न, तो उसका परबंध मैं ही करूँगी।
'' 

मौनी आश्चर्य में था।
गिर्राज ने बताया था कि कारज का ज़ोरदार इंतिज़ाम है।
गदल ने दरोग़ा को रिश्वत दी है।
वह इधर आएगा ही नहीं।
गदल बड़ा इंतिज़ाम कर रही है।
लोग कहते है, उसे अपने मरद का इतना ग़म नहीं हुआ था, जितना अब लगता है।
गिरराज तो चला गया था, पर मौनी में विष भर गया था।
उसने उठते हुए कहा — ''तो गदल! तेरी भी मन की होने दूँ, सो गोला का मौनी नहीं।
दरोग़ा का मुँह बंद कर दे, पर उससे भी ऊपर एक दरबार है।
मैं क़स्बे में बड़े दरोग़ा से शिकायत करूँगा।
'' 

कारज हो रहा था।
पाँते बैठतीं, जीमतीं, उठ जातीं और कढाव से पुए उतरते।
बाहर मरद इंतिज़ाम कर रहे थे, खिला रहे थे।
निहाल और नरायन ने लड़ाई में महँगा नाज बेचकर जो घड़ों में नोटों की चाँदी बनाकर डाली थी, वह निकली और बौहरे का क़र्ज़ चढ़ा।
पर डाँग में लोगों ने कहा —''गदल का ही बूता था।
बेटे तो हार बैठे थे।
क़ानून क्या बिरादरी से ऊपर है?'' 

गदल थक गई थी।
औरतों में बैठी थी।
अचानक द्वार में से सिपाही-सा दीखा।
बाहर आ गई।
निहाल सिर झुकाए खड़ा था।
''क्या बात है, दीवानजी?'' — गदल ने बढ़कर पूछा।
स्त्री का बढ़कर पूछना देख दीवान सकपका गया।
निहाल ने कहा — ''कहते हैं कारज रोक दो।
'' 

''सो, कैसे?'' — गदल चौंकी।
''दरोग़ाजी ने कहा है।
'' दीवानजी ने नम्र उत्तर दिया।
''क्यों? उनसे पूछकर ही तो किया जा रहा है।
'' उसका स्पष्ट संकेत था कि रिश्वत दी जा चुकी है।
दीवान ने कहा — ''जानता हूँ, दरोग़ाजी तो मेल-मुलाक़ात मानते हैं, पर किसी ने बड़े दरोग़ाजी के पास शिकायत पहुँचाई है, दरोग़ाजी को आना ही पड़ेगा।
इसी से उन्होंने कहला भेजा है कि भीड़ छाँट दो।
वर्ना क़ानूनी कार्रवाई करनी पड़ेगी।
'' 

क्षणभर गदल ने सोचा।
कौन होगा वह? समझ नहीं सकी।
बोली — ''दरोग़ाजी ने पहले नहीं सोचा यह सब? अब बिरादरी को उठा दें? दीवानजी, तुम भी बैठकर पत्तल परोसवा लो।
होगी सो देखी जाएगी।
हम ख़बर भेज देंगे, दरोग़ा आते ही क्यों हैं? वे तो राजा है।
'' 

दीवानजी ने कहा —''सरकारी नौकरी है।
चली जाएगी? आना ही होगा उन्हें।
'' 

''तो आने दो!'' — गदल ने चुभते स्वर से कहा — ''सब गिरफ़्तार कर लिए जाएँगे।
समझी! राज से टक्कर लेने की कोशिश न करो।
'' 

अरे तो क्या राज बिरादरी से ऊपर है?'' — गदल ने तमककर कहा — ''राज के पीसे तो आज तक पिसे हैं, पर राज के लिए धर्म नहीं छोड़ देंगे, तुम सुन लो! तुम धरम छीन लो, तो हमें जीना हराम है।
'' 

गदल के पाँव के धमाके से धरती चल गई।
तीन पाँते और उठ गई, अंतिम पाँत थी।
निहाल ने अँधेरे में देखकर कहा — ''नरायन, जल्दी कर।
एक पाँत बची है न?'' 

गदल ने छप्पर की छाया में से कहा — ''निहाल!'' 

निहाल गया।
''डरता है?'' — गदल ने पूछा।
सूखे होठों पर जीभ फेरकर उसने कहा — ''नहीं!'' 

''मेरी कोख की लाज करनी होगी तुझे।
'' — गदल ने कहा — ''तेरे काका ने तुझको बेटा समझकर अपना दूसरा ब्याह नामंज़ूर कर दिया था।
याद रखना, उसके और कोई नहीं।
'' 

निहाल ने सिर झुका लिया।
भागा हुआ एक लड़का आया।
''दादी!'' वह चिल्लाया।
''क्या है रे?'' — गदल ने सशंक होकर देखा।
''पुलिस हथियारबंद होकर आ रही है।
'' 

निहाल ने गदल की ओर रहस्यभरी दृष्टि से देखा।
गदल ने कहा — ''पाँत उठने में ज़ियादा देर नहीं है।
'' 

''लेकिन वे कब मानेंगे?'' 

''उन्हें रोकना होगा।
'' 

''उनके पास बंदूक़ें हैं।
'' 

''बंदूक़ें हमारे पास भी हैं, निहाल!'' — गदल ने कहा — ''डाँग में बंदूक़ों की क्या कमी?'' 

''पर हम फिर खाएँगे क्या!'' 

''जो भगवान देगा।
'' 

बाहर पुलिस की गाड़ी का भोंपू बजा।
निहाल आगे बढ़ा।
दरोग़ा ने उतरकर कहा — ''यहाँ दावत हो रही है?'' 

निहाल भौंचक रह गया।
जिस आदमी ने रिश्वत ली थी, अब वह पहचान भी नहीं रहा था।
''हाँ।
हो रही है?'' — उसने क्रुद्ध स्वर में कहा।
''पच्चीस आदमी से ऊपर है?'' 

''गिनकर हम नहीं खिलाते, दरोग़ाजी!'' 

''मगर तुम क़ानून तो नहीं तोड़ सकते।
''राज का क़ानून कल का है, मगर बिरादरी का क़ानून सदा का है, हमें राज नहीं लेना है, बिरादरी से काम है।
'' 

''तो मैं गिरफ़्तार करूँगा!'' 

गदल ने पुकारा — ''निहाल।
'' 

निहाल भीतर गया।
गदल ने कहा — ''पंगत होने तक इन्हें रोकना ही होगा!'' 

''फिर!'' 

''फिर सबको पीछे से निकाल देंगे।
अगर कोई पकड़ा गया, तो बिरादरी क्या कहेगी?'' 

''पर ये वैसे न रूकेंगे।
गोली चलाएँगे।
'' 

''तू न डर।
छत पर नरायन चार आदमियों के साथ बंदूक़ें लिए बैठा है।
'' 

निहाल काँप उठा।
उसने घबराए हुए स्वर से समझने की कोशिश की — ''हमारी टोपीदार हैं, उनकी रैफल हैं।
'' 

''कुछ भी हो, पंगत उतर जाएगी।
'' 

''और फिर!'' 

''तुम सब भागना।
'' 

हठात् लालटेन बुझ गई।
धाँय—धाँय की आवाज़ आई।
गोलियाँ अंधकार में चलने लगीं।
गदल ने चिल्लाकर कहा — ''सौगंध है, खाकर उठना।
'' 

पर सबको जल्दी की फिकर थी।
बाहर धाँय—धाँय हो रही थी।
कोई चिल्लाकर गिरा।
पाँत पीछे से निकलने लगी।
जब सब चले गए, गदल ऊपर चढ़ी।
निहाल से कहा — ''बेटा!'' 

उसके स्वर की अखंड ममता सुनकर निहाल के रोंगटे उस हलचल में भी खड़े हो गए।
इससे पहले कि वह उत्तर दे, गदल ने कहा — ''तुझे मेरी कोख की सौगंध है।
नरायन को और बहू—बच्चों को लेकर निकल जो पीछे से।
'' 

''और तू?'' 

''मेरी फिकर छोड़! मैं देख रही हूँ, तेरा काका मुझे बुला रहा है।
'' 

निहाल ने बहस नहीं की।
गदल ने एक बंदूक़वाले से भरी बंदूक़ लेकर कहा — ''चले जाओ सब, निकल जाओ।
'' 

संतान के मोह से जकड़े हुए युवकों को विपत्ति ने अंधकार में विलीन कर दिया।
गदल ने घोड़ा दबाया।
कोई चिल्लाकर गिरा।
वह हँसी।
विकराल हास्य उस अंधकार में गूँज उठा।
दरोग़ा ने सुना तो चौंका: औरत! मरद कहाँ गए! उसके कुछ सिपाहियों ने पीछे से घेराव डाला और ऊपर चढ़ गए।
गोली चलाई।
गदल के पेट में लगी।
युद्ध समाप्त हो गया था।
गदल रक्त से भीगी हुई पड़ी थी।
पुलिस के जवान इकट्ठे हो गए।
दरोग़ा ने पूछा — ''यहाँ तो कोई नहीं?'' 

''हुज़ूर! — एक सिपाही ने कहा — ''यह औरत है।
'' 

दरोग़ा आगे बढ़ आया।
उसने देखा और पूछा — ''तू कौन है?'' 

गदल मुस्कराई और धीरे से कहा — ''कारज हो गया, दरोग़ाजी! आतमा को सांति मिल गई।
'' 

दरोग़ा ने झल्लाकर कहा — ''पर तू है कौन? 

गदल ने और भी क्षीण स्वर से कहा — ''जो एक दिन अकेला न रह सका, उसी की।
'' 

और सिर लुढ़क गया।
उसके होठों पर मुस्कुराहट ऐसी दिखाई दे रही थी, जैसे अब पुराने अंधकार में जलाकर लाई हुई।
पहले की बुझी लालटेन।
एक हरे-भरे वन में नदी किनारे हाथियों का एक समूह रहता था, जिसका मुखिया चतुर्दंत नामक हाथी था।
वर्षों से वह समूह उस वन में सुखमय जीवन व्यतीत कर रहा था।
लेकिन एक समय वन अकाल की चपेट में आ गया।
नदी का जल सूख गया, वन की हरियाली चली गई और हाथी भूख-प्यास से मरने लगे।
इस विपत्ति से निकलने की प्रार्थना लिए सभी हाथी अपने मुखिया चतुर्दंत के पास गए और बोले, “गजराज! इस अकाल की स्थिति में यदि हम और अधिक इस वन में रहे, तो काल का ग्रास बन जायेंगे।
यहाँ भूखे-प्यासे रहना दुष्कर है।
कृपा कर किसी अन्य स्थान की खोज करें, जहाँ जल स्रोत और हरियाली हो।
”

चतुर्दंत विचार मग्न हो गया।
कुछ देर विचार करने के बाद वह बोला, “यहाँ से कुछ दूरी पर एक तालाब है, जो पूरे वर्ष जल से परिपूर्ण रहता है।
हमें वहीं चलना चाहिए।
कल सुबह ही हम सब उस तालाब की ओर चलेंगे।
अगले ही दिन सभी हाथी उस तालाब की ओर चल पड़े।
पाँच दिन और पाँच रात की यात्रा पूर्ण कर वे वहाँ पहुँचे।
जल से पूर्ण तालाब को देख वे बहुत प्रसन्न हुए और दिन भर वहाँ क्रीड़ा करते रहे।
संध्या होने पर वे बाहर निकले और वन में चले गए।
तालाब के किनारे खरगोशों की बस्ती थी, जिसमें उनके बहुत सारे बिल थे।
लेकिन हाथी इससे अनभिज्ञ थे।
अतः वे खरगोशों के बिलों को रौंदते हुए निकल गए।
खरगोशों के बिल तहस-नहस हो गए, कई खरगोश घायल हुए और कई मारे गए।
हाथियों के जाने के बाद सभी खरगोश एकत्रित हुए और स्वयं पर आये इस संकट के विषय में चर्चा करने लगे।
एक खरगोश बोला, “हाथियों का समूह प्रतिदिन जल के लिए तालाब में आया करेगा।
ऐसे में हमारा यहाँ रहना कठिन हो जायेगा।
वे हमारे बिलों के साथ हमें भी रौंद देंगे।
हममें से कोई भी नहीं बचेगा।
हमारा वंश समाप्त हो जायेगा।
”

फिर एक अन्य खरगोश बोला “जीवन है, तो सर्वस्व है।
जीवन रक्षा के लिए जो संभव हो, हमें करना चाहिए।
परिस्थिति कहती है कि हमें जीवन रक्षा के लिए तत्काल इस स्थान को छोड़कर अन्यत्र प्रस्थान करना चाहिए।
”

खरगोश अपनी भूमि छोड़कर अन्यत्र जाने के विचार से दु:खी थे।
उनका दुःख देख लम्बकर्ण नामक खरगोश आगे आया और बोला, “हम वर्षों से इस भूमि पर निवास कर रहे हैं।
हम अपनी भूमि क्यों छोड़े? इस भूमि पर हमारा अधिकार है।
हमें हाथियों से बात कर उन्हें यहाँ आने से रोकना चाहिए।
”

“लेकिन , उनसे कौन बात करेगा? कौन उन्हें समझाएगा?” सभी खरगोशों ने एक स्वर में पूछा।
“मैं उनसे बात करूँगा और यहाँ आने से मना करूँगा।
” लम्बकर्ण बोला।
“लेकिन क्या वे तुम्हारी बात मानेंगे?”

“अवश्य मानेंगे, मेरे पास एक युक्ति है।
मैं उनसे कहूँगा कि ये तालाब चंद्रमा में बैठे खरगोश का है और उसने आप लोगों का यहाँ आने से मना किया है।
संभवतः, वे मेरी बात मान जाये।
” लम्बकर्ण बोला।
अगले दिन लम्बकर्ण हाथियों के मुखिया से मिलने तालाब के मार्ग में स्थित एक ऊँचे टीले पर बैठ गया।
जब हाथियों का समूह वहाँ से गुज़रा, तो वह हाथियों के मुखिया चतुर्दंत से बोला, “गजराज! क्या आपको ज्ञात नहीं यह तालाब चाँद में रहने वाले खरगोश का है? आपको बिना उसकी अनुमति के इस तालाब के जल का उपयोग नहीं करना चाहिए।
”

चतुर्दंत ने पूछा, “तुम कौन हो?”

“मैं चाँद में रहने वाले खरगोश का संदेशवाहक हूँ।
उसने मुझे अपने संदेश के साथ आपसे मिलने भेजा है।
” लम्बकर्ण बोला।
“संदेश क्या वह है?” चतुर्दंत ने फिर से पूछा।
“संदेश है कि इस पवित्र तालाब में चंद्रदेव का वास है।
इसलिए तुम लोग इसके जल का उपयोग नहीं कर सकते।
”

“मैं कैसे मान लूं कि यह तालाब चंद्रदेव का है? जब तुम मुझे तालाब में चंद्रदेव के दर्शन कराओगे, तभी मैं यह बात मानूँगा और अपने दल को यहाँ आने से रोकूँगा।
”

“चलो मेरे साथ और स्वयं देख लो।
” कहकर लम्बकर्ण चतुर्दंत को तालाब के किनारे ले गया।
उस समय तालाब में चाँद की छाया पड़ रही थी।
लम्बकर्ण चतुर्दंत को वह छाया दिखाते हुए बोला, “गजराज! देखो तालाब में चाँद का वास है।
अब तो मेरी बात मान लो।
”

चाँद की छाया को चंद्रदेव समझकर चतुर्दंत ने उसे प्रणाम किया और वहाँ से लौट गया।
उसके बाद उस तालाब में हाथियों का समूह कभी नहीं आया।
Moral – बुद्धिमानी से किसी भी समस्या का समाधान किया जा सकता है।
एक जंगल में एक शेर अपनी शेरनी के साथ रहता था।
दोनों में बहुत ही बड़ा प्रेम था।
दोनों शिकार के लिए साथ-साथ जाते और शिकार मारकर साथ ही खाया करते थे।
कुछ दिनों बाद शेरनी ने दो बच्चों को जन्म दे दिया।
शेर ने कहा, “अब तुम शिकार के लिए मत चला करो।
घर पर ही रहकर बच्चों की देखभाल करो।
मैं अकेला शिकार के लिए जाऊंगा और तुम्हारे लिए भी शिकार में आऊंगा।
” उस दिन से शेर अकेला ही शिकार के लिए जाने लगा।
शेरनी घर पर रहकर दोनों बच्चों का पालन पोषण करने लगी।
एक दिन जब शेर शिकार के लिए गया, तो पुरे दिन घूमने के बाद भी उसे कुछ नहीं मिला।
वापस लौटते समय उसने लोमड़ी के बच्चे को अकेले घूमते हुए देखा।
आज शेरनी के लिए कुछ भोजन नहीं मिला है, क्यों न इस लोमड़ी को ले चलु।
ऐसा सोचके शेर ने उस बच्चे को पकड़ लिया।
शेर लोमड़ी के बच्चे को लेकर घर पहुँच गया।
“आज जंगल में इसके आलावा कुछ नहीं मिला।
बच्चा समझकर मैं इसे मारकर खा नहीं सका।
तुम इसे मारकर खा जाओ।
” शेर ने कहा।
शेरनी बोली “जब तुम इसे बच्चा समझकर मार नहीं सके, फिर मुझसे क्यों कह रहे हो की मैं इसे मारकर खाऊं? मैं इसे मारकर नहीं खाऊँगी।
जिस प्रकार मैं अपने दो बच्चों का पालन-पोषण करती हूँ, उसी प्रकार इसका भी पालन-पोषण करुँगी।
आज से मेरे तीन बच्चे हो गए है।
”

शेरनी उसी दिन से अपने पुत्रों के सामान ही लोमड़ी के बच्चे का भी पालन-पोषण करने लगी।
लोमड़ी का बच्चा भी शेर के दोनों बेटों के साथ पलने-बढ़ने लगा, जब तीनों कुछ बड़े हुए तो साथ-साथ खेलने-कूदने लगे।
शेर के बच्चे यह नहीं समझते थे की वो दोनों शेर के बच्चे है और यह तीसरा लोमड़ी का बच्चा है।
इसी प्रकार लोमड़ी का बच्चा भी अपने को शेर से बच्चों से अलग नहीं समझता था।
कुछ और बड़े होने पर तीनों बच्चे एक दिन खेलने के लिए जंगल में गए।
वह उन्होंने एक हाथी को देखा।
शेर के दो बच्चे तो हाथी के पीछे लग गए।
पर लोमड़ी का बच्चा उसे देखकर भयभीत हो गया।
उसने शेर के बच्चों को रोकते हुए कहा, “अरे, उसके पीछे मत जाओ।
वह हाथी है, तुम दोनों को पैरों से कुचल देगा।
”

लेकिन शेर के बच्चों ने लोमड़ी के बच्चे की बात नहीं मानी।
वे हाथी को मारने के लिए उसके पीछे लग गए।
लेकिन लोमड़ी का बच्चा डरकर अपने माँ के पास आ गया।
कुछ देर बाद शेर के दोनों बच्चे लौटकर अपनी माँ के पास आ गए।
उन्होंने अपनी माँ को कहा की “हमें जंगल में हाथी मिला।
हम दोनों तो उसके पीछे भाग गए लेकिन हमारा तीसरा भाई डरकर घर आ गया।
”
लोमड़ी के बच्चे को गुस्सा आ गया।
तुम दोनों अपने आप को वीर और कायर बता रहे हो, हिम्मत है तो आ जाओ।
दोनों को जमीन पर गिरा दूँगा।
शेरनी ने लोमड़ी के बच्चे को समझाते हुए कहा “तुम्हें अपने भाइयों के लिए ऐसी बात नहीं करनी चाहिए।
वे मुझसे तुम्हारी शिकायत नहीं बल्कि सच बता रहे है।
क्या तुम हाथी को देखकर डर नहीं गए थे?”

शेरनी की बात लोमड़ी के बच्चे को बिलकुल अच्छी नहीं लगी, वह और गुस्से से बोला “मैं हाथी को देखकर डर गया? आपका कहना है की मैं डरपोक और वे दोनों बहादुर है? मैं अकेला उन दोनों को जमीन पर गिरा सकता हूँ।
तब शेरनी बोली “देखो बेटा, अधिक बढ़-बढ़कर बाते करना अच्छी नहीं होता।
यह तो सच ही है की तुम्हारे वंश के लोग हाथी को देखकर डर जाया करते है।
”

शेरनी की बात सुनकर लोमड़ी के बच्चे ने बड़े आश्चर्य-भरे स्वर में कहा “क्या कह रही हो? आपकी बात से लगता है की मेरा वंश और उन दोनों का वंश अलग है।
सच बताओ क्या बात है?” शेरनी लोमड़ी के बच्चे को अलग ले गई और उसे समझाती हुए बोली “देखो, तुम्हारा जन्म लोमड़ी के वंश में हुआ था और उन दोनों का जन्म शेर के वंश में हुआ है।
मैंने तुम पर दया करके अपने बच्चों के सामान ही तुम्हे पाला है।
अब तुम बड़े हो गए हो।
मैंने तुम्हारा पालन पोषण तो किया है, लेकिन तुम्हारे सभी गुण लोमड़ी जैसे ही है।
इसलिए तुम उस हाथी से डर गए।
” “मैंने इस भेद को अभी तक अपने बच्चों से छिपा रखा है।
जब उन्हें यह बात मालुम हो जाएगी की तुम लोमड़ी के बच्चे हो, तो वे तुम्हे मारकर खा जायेंगे।
इसलिए अच्छा है की भेद प्रकट होने से पहले ही तुम यहाँ से भाग जाओ।
” शेरनी की बात सुनकर लोमड़ी का बच्चा डर गया, और वहा से चुपके से भाग गया।
Also read: बच्चों की अच्छी अच्छी कहानियां
अफ्रीका महाद्वीप में हीरों की कई खानों की खोज हो चुकी थी, जहाँ से बहुतायत में हीरे प्राप्त हुए थे।
वहाँ के एक गाँव में रहने वाला किसान अक्सर उन लोगों की कहानियाँ सुना करता था, जिन्होंने हीरों की खान खोजकर अच्छे पैसे कमाये और अमीर बन गए।
वह भी हीरे की खान खोजकर अमीर बनना चाहता था।
एक दिन अमीर बनने के सपने को साकार करने के लिए उसने अपना खेत बेच दिया और हीरों की खान की खोज में निकल पड़ा।
अफ्रीका के लगभग सभी स्थान छान मारने के बाद भी उसे हीरों का कुछ पता नहीं चला।
समय गुजरने के साथ उसका मनोबल गिरने लगा।
उसे अपना अमीर बनने का सपना टूटता दिखाई देने लगा।
वह इतना हताश हो गया कि उसके जीने की तमन्ना ही समाप्त हो गई और एक दिन उसने नदी में कूदकर अपनी जान दे दी।
इस दौरान दूसरा किसान, जिसने पहले किसान से उसका खेत खरीदा था, एक दिन उसी खेत के मध्य बहती छोटी नदी पर गया।
सहसा उसे नदी के पानी में से इंद्रधनुषी प्रकाश फूटता दिखाई पड़ा।
उसने ध्यान से देखा, तो पाया कि नदी के किनारे एक पत्थर पर सूर्य की किरणें पड़ने से वह चमक रहा था।
किसान ने झुककर वह पत्थर उठा लिया और घर ले आया।
वह एक ख़ूबसूरत पत्थर था।
उसने सोचा कि यह सजावट के काम आएगा और उसने उसे घर पर ही सजा लिया।
कई दिनों तक वह पत्थर उसके घर पर सजा रहा।
एक दिन उसके घर उसका एक मित्र आया।
उसने जब वह पत्थर देखा, तो हैरान रह गया।
उसने किसान से पूछा, “मित्र! तुम इस पत्थर ही कीमत की जानते हो?”

किसान ने जवाब दिया, “नहीं।
” फिर मित्र बोला “मेरे ख्याल से ये हीरा है।
शायद अब तक खोजे गए हीरों में सबसे बड़ा हीरा।
” किसान के लिए इस बात पर यकीन करना मुश्किल था।
उसने अपने मित्र को बताया कि उसे यह पत्थर अपने खेत की नदी के किनारे मिला है।
वहाँ ऐसे और भी पत्थर हो सकते हैं।
” दोनों खेत पहुँचे और वहाँ से कुछ पत्थर नमूने के तौर पर चुन लिए।
फिर उन्हें जाँच के लिए भेज दिया।
जब जाँच रिपोर्ट आयी, तो किसान के मित्र की बात सच निकली।
वे पत्थर हीरे ही थे।
उस खेत में हीरों का भंडार था।
वह उस समय तक खोजी गई सबसे कीमती हीरे की खदान थी।
उसका खदान का नाम ‘किम्बर्ले डायमंड माइन्स’ है।
दूसरा किसान उस खदान की वजह से मालामाल हो गया।
पहला किसान अफ्रीका में दर-दर भटका और अंत में जान दे दी।
जबकि हीरे की खान उसके अपने खेत में उसके क़दमों तले थी।
Moral – इस कहानी में हीरे पहले किसान के कदमों तले ही थे, लेकिन वह उन्हें पहचान नहीं पाया और उनकी खोज में भटकता रहा।
ठीक वैसे ही हम भी सफलता प्राप्ति के लिए अच्छे अवसरों की तलाश में भटकते रहते है।
हम उन अवसरों को पहचान नहीं पाते या पहचानकर भी महत्व नहीं देते, जो हमारे आस-पास ही छुपे रहते है।
एक नगर में चन्द्र नामक राजा का शासन था।
उसके राजमहल के बगीचे में बंदरों का एक समूह रहता था।
बगीचे के फलों के अतिरिक्त राजा के सेवकों द्वारा प्रतिदन प्रदान किये जा रहे भोजन का सेवन कर वे बहुत हृष्ट-पुष्ट हो गये थे।
बंदरों का सरदार “वानरराज” एक बूढ़ा बंदर था, जो अति-बुद्धिमान था।
समय-समय पर वह अपना परामर्श बंदरों के समूह को दिया करता था।
राजमहल में दो भेड़ें भी रहती थीं।
राजा के पुत्र उनके साथ खेला करते थे।
दो भेड़ों में से एक भेड़ बहुत चटोरी थी।
जब मन करता, वह रसोईघर में घुस जाती और वहाँ खाने की जो भी चीज़ें पाती, खा जाती।
रसोईया भेड़ की इस हरक़त पर बहुत क्रोधित होता और जो हाथ में आता, वह वस्तु फ़ेंक कर उसे मारता।
एक दिन वानरराज ने रसोईये को भेड़ को एक बर्तन फेंककर मारते हुए देखा।
वह सोचने लगा – कहीं रसोईये और भेड़ की यह तना-तनी बंदरों के विनाश का कारण न बन जाए।
ये चटोरी भेड़ तो खाने के लोभ में यदा-कदा रसोई घर में जाती रहेगी।
यदि किसी दिन क्रोधवश रसोईये ने चूल्हे की जलती हुई लकड़ी उस पर फेंक दी, तो अनर्थ हो जायेगा।
भेड़ का ऊन से ढका शरीर आग पकड़ लेगा।
भागते हुए भेड़ अस्तबल पहुँच गई, तो सूखी घास से भरा अस्तबल धधक उठेगा।
घोड़े जल जायेंगे और फिर वही बंदरों का काल बनेंगे।
यह विचार मस्तिष्क में आते ही वानरराज ने अपने समूह की सभा बुलाई और अपना संदेह ज़ाहिर किया।
उसने परामर्श दिया कि इससे पूर्व कि रसोइये और भेड़ों के बीच की लड़ाई हमारे लिए प्राणघातक सिद्ध हो, हमें राजमहल छोड़ देना चाहिए।
अन्यतः हमारा विनाश निश्चित है।
”

लेकिन बंदरों ने उसकी की बात नहीं मानी।
उन्हें लगा कि उनका सरदार अब बूढ़ा हो चुका है और व्यर्थ का भ्रम पाल रहा है।
वे राजमहल के भोजन के आदी हो चुके थे।
इसलिए राजमहल छोड़ने को तैयार नहीं हुए।
लेकिन वानरराज ने तत्काल राजमहल छोड़ दिया।
इधर एक दिन फ़िर चटोरी भेड़ रसोईघर में घुस गई और वही हुआ, जिसका बंदरों के सरदार को भय था।
रसोइये को और कुछ नहीं मिला, तो उसने जलती हुई लकड़ी का टुकड़ा उठाकर भेड़ पर फ़ेंक दिया।
भेड़ का शरीर, जो ऊन से ढका हुआ था, धधकने लगा।
वह इधर-उधर भागने लगी और अस्तबल में घुस गई।
आग की लपट अस्तबल में रखी सूखी घास तक पहुँची और पूरा अस्तबल धूं-धूं कर जल उठा।
कई घोड़े जलकर मर गए।
कई घायल हो गये।
राजा को यह समाचार मिला, तो उसने वैद्य को बुलाया और उसे घोड़ों का उपचार करने का आदेश दिया।
वैद्य ने घोड़ों के घाव का परीक्षण किया और बोला, “इनके घावों को शीघ्र ठीक करने का एक ही उपाय है।
इन पर बंदरों की चर्बी लगानी पड़ेगी।
” राजा ने सैनिकों को आदेश दिया कि जो भी बंदर दिखे, तो मारकर उसकी चर्बी घोड़ों के उपचार के लिए लाई जाए।
राजमहल के सारे बंदर मार दिए गए।
जब वानरराज तक यह बात पहुँची, तो वह बहुत दु:खी हुआ।
उसके मन में प्रतिशोध की ज्वाला धधक उठी।
लेकिन वह अकेला था।
वह युक्ति सोचने लगा, जिससे वह राजा के कुल का भी वैसे ही सर्वनाश कर दे, जैसे उसने उसके कुल का किया है।
एक दिन वह पानी पीने एक झील के पास गया।
उस झील में सुंदर कमल खिले हुए थे।
वानरराज ने देखा कि मनुष्यों और जानवरों के पदचिन्ह झील की ओर जाते हुए तो हैं।
लेकिन वापस आते हुए नहीं हैं।
वह समझ गया कि झील में अवश्य कोई राक्षस रहता है जो झील में गए मनुष्यों और जानवरों को खा जाता है।
उसने चतुराई दिखाते हुए कमल के तने से पानी पी लिया।
जब झील में रहने वाले राक्षस ने यह देखा, तो झील से बाहर आ गया।
उसने कई आभूषण पहने हुए थे।
वह वानरराज से बोला, “जो भी झील में आता है, मैं उसे खा जाता हों।
लेकिन तुम तो चतुर निकले।
मैं तुम्हारी चतुराई देख प्रसन्न हूँ।
मांगों क्या मांगते हो?”

वानरराज बोला, “एक राजा ने मेरे संपूर्ण वंश का नाश कर दिया है।
मैं उससे प्रतिशोध लेना चाहता हूँ।
आप मेरी सहायता करें, मुझे अपना कंठहार दे दे।
मैं आपको वचन देता हूँ कि मैं आपके आहार के लिए राजा और उसके अनुचरों को इस झील में लाऊँगा।
”

राक्षस ने वानरराज को कंठहार दे दिया।
वह हार पहनकर बंदरों के सरदार राजा के नगर पहुँचा।
वह वहाँ एक पेड़ से दूसरे पेड़ पर झूलने लगा।
जिसकी भी दृष्टि उस पर पड़ती, वह कंठहार देखकर दंग रह जाता।
राजा के सैनिकों की दृष्टि भी उस पर पड़ी और वे उसे पकड़कर राजा के समक्ष ले गए।
राजा ने उससे पूछा, “तुम्हें ये कीमती कंठहार कहाँ से प्राप्त हुआ?”

वानरराज ने उत्तर दिया, “महाराज, यह हार मुझे समृद्धि के देवता द्वारा प्रदान किया गया है।
वह जंगल के बीचों-बीच स्थित एक झील में निवास करते हैं।
जब सूर्य आधा उदय हुआ होता है, उस समय जो व्यक्ति उस झील में डुबकी लगा ले, तो उसे समृद्धि के देवता का आशीर्वाद और कंठहार प्राप्त होता है।
” राजा उसकी बातों में आ गया।
वह अपनी पत्नि और पूरे परिवार सहित उस झील में डुबकी लगाने तैयार हो गया।
वानरराज ने कहा, “कल सुबह की मंगल बेला में पधारिये।
”

लोभ में अंधा हो चुका राजा अगली सुबह अपनी पत्नि, पुत्र, परिवारजन, मंत्रियों और सेवकों सहित झील पहुँचा।
वानरराज भी उनके साथ था।
वह बोला, “महाराज, सबको अलग-अलग स्थानों से झील में उतरना होगा।
सबके जाने के बाद आप अंत में झील में उतरिए।
” राजा की पत्नि, पुत्र, परिवारजन, मंत्री, सेवक सभी अलग-अलग स्थानों से झील में उतर गए और राक्षस द्वारा खा लिए गए।
बहुत देर तक जब कोई बाहर नहीं आया, तो राजा ने चिंतित होकर पूछा, “हे वानरराज, मेरे पत्नि, पुत्र, परिवारजन, मंत्री और सेवक बाहर क्यों नहीं आ रहे हैं?” तब वानरराज एक पेड़ के ऊपर चढ़ गया और राजा से बोला, “अरे दुष्ट, तुम्हारा समस्त परिवार, मंत्री और सेवक राक्षस द्वारा खा लिए गए हैं।
तुमने मेरे परिवार को मौत के घाट उतारा था।
आज मैंने उसका प्रतिशोध ले लिया है।
”

Moral – बुरा करोगे, तो बुरा फ़ल पाओगे।
एक दिन की बात है।
पिता ने देखा कि उसका बेटा घर के लॉन में गुमसुम बैठा हुआ है।
वह बेटे के पास गया और उससे पूछा, “बेटा, क्या बात है? गुमसुम से क्यों बैठे हो?” बेटे ने जवाब दिया “मैं कुछ सोच रहा हूँ पापा।
” 

पिता बोला “मुझे भी तो पता चले कि तुम क्या सोच रहे हो?” “मैं ये सोच रहा हूँ पापा कि मेरी ज़िंदगी की कीमत क्या है?” पिता मुस्कुरा उठा और बोला, “अच्छा ये बात है।
यदि तुम सच में अपनी ज़िंदगी की कीमत समझना चाहते हो, तो जैसा मैं कहता हूँ वैसा करो।
” बेटा तैयार हो गया।
पिता ने उसे एक पत्थर दिया, जो दिखने में साधारण सा ही था और कहा, “बेटा, इस पत्थर को लेकर बाज़ार जाओ।
वहाँ किसी स्थान पर ये पत्थर हाथ में लेकर बैठ जाना।
कोई इसकी कीमत पूछे, तो कहना कुछ नहीं।
बस अपनी दो उंगलियाँ खड़ी कर देना।
” बेटा बाज़ार चला गया और एक जगह पर हाथ में पिता का दिया हुआ पत्थर लेकर बैठ गया।
उसे वहाँ बैठे हुए कुछ समय ही गुज़रा था कि एक बूढ़ी औरत उसके पास आई और पूछने लगी, “बेटा, इस पत्थर की क्या कीमत है?” लड़का कुछ बोला नहीं, बस अपने पिता के कहे अनुसार अपनी दो उंगलियाँ खड़ी कर दी।
बूढ़ी औरत बोली “अच्छा 200 रुपये।
ठीक मैं इस पत्थर को 200 रुपये में खरीदने को तैयार हूँ।
मुझे ये पत्थर दे दो।
”

बूढ़ी औरत की बात सुनकर लड़का हैरान रह गया।
उसे अंदाज़ा ही नहीं था कि एक साधारण से दिखने वाले पत्थर के लिए कोई 200 रुपये भी दे सकता है।
खैर, उसने वह पत्थर बेचा नहीं और घर आ गया।
घर आकर उसने सारी बात अपने पिता को बताई।
तब पिता ने उससे कहा, “इस बार तुम एक म्यूज़ियम में जाना।
वहाँ भी कोई तुमसे इस पत्थर की कीमत पूछे, तो पहले की तरह दो उंगलियाँ खड़ी कर देना।
”

लड़का पत्थर लेकर म्यूज़ियम चला गया।
वहाँ एक आदमी ने उसके हाथ में वह पत्थर देखकर पूछा, “इसकी कीमत क्या है?” लड़का कुछ नहीं बोला।
बस, अपनी दो उंगलियाँ खड़ी कर दी।
आदमी बोलै “अच्छा 20,000 रूपये।
ठीक है, मैं ये तुमसे 20,000 रूपये में ख़रीद लूँगा।
” लड़का यह सुनकर हैरान रह रहा।
उसे यकीन ही नहीं हो रहा था कि कोई उस पत्थर के 20,000 रूपये भी दे सकता है।
पत्थर बेचने से मना कर वह घर आ गया।
वहाँ अपने पिता को उसके सारी बात बताई।
तब पिता ने कहा, “अब मैं तुम्हें आखिरी जगह भेजता हूँ।
इस पत्थर को लेकर अब तुम किसी कीमती पत्थरों की दुकान पर जाओ और वहाँ भी कोई तुमसे इसकी कीमत पूछे, तो कुछ कहना मत।
पहले की तरह बस दो उंगलियाँ खड़ी कर देना।
”

लड़का तुरंत कीमती पत्थरों की एक दुकान में पहुँचा।
उसके हाथ में वह पत्थर देख, दुकानदार तुरंत उसके पास आया और बोला, “अरे ये पत्थर तुम्हारे पास कैसे? इसे तो मैं सालों से तलाश रहा हूँ।
ये पत्थर तुम मुझे दे दो।
बताओ क्या कीमत लोगे इसकी?” लड़के ने बिना कुछ कहे अपनी दो उंगलियाँ खड़ी कर दी।
वह आदमी बोला “अच्छा! 2,00,000 रूपये।
ठीक है, मैं अभी तुम्हें 2,00,200 रुपये देकर ये पत्थर तुमसे ख़रीद लेता हूँ।
” 2,00,000 रूपये सुनकर लड़के की आँखें आश्चर्य से फ़ैल गई।
यह कीमत तो उसकी सोच से भी बाहर थी।
खैर, उसने वह पत्थर नहीं बेचा और घर चला आया।
घर पहुँचकर उसने अपने पिता को बताया, “पापा, यकीन ही नहीं हो रहा कि कोई इस पत्थर के 2,00,000 रूपये देने को भी तैयार है।
ये कैसा पत्थर है पापा? 

कोई इसे 200 में खरीदना चाहता है, तो कोई 20,000 में और तो और इसे 2,00,000 रूपये में भी लोग ख़रीदने को तैयार है।
आखिर, इसकी कीमत क्या है?” पिता बेटे को समझाते हुए बोला, “बेटा, तुमने अपनी ज़िंदगी की कीमत मुझसे पूछी थी ना।
इस पत्थर की जगह अपनी ज़िंदगी को रखो और अंदाज़ा लगाओ अपनी ज़िंदगी की कीमत का।
इस पत्थर की कीमत अलग-अलग स्थान पर अलग-अलग थी।
वैसा ही ज़िंदगी के साथ भी है।
तुम्हारी ज़िंदगी की कीमत इस बात पर निर्भर करती है कि तुम ख़ुद को कहाँ पर रखते हो।
यदि तुम ख़ुद को 200 रुपये वाली जगह पर रखोगे, तो तुम्हारी ज़िंदगी की कीमत 200 रूपये की है।
यदि तुम ख़ुद को 2,00,000 रूपये वाली जगह पर रखोगे, तो तुम्हारी ज़िंदगी की कीमत 2,00,000 रूपये की है।
अब ये तुम्हें तय करना है कि तुम ख़ुद को कहाँ रखते हो।
”

Moral – लोग हमारा और ज़िंदगी का अलग-अलग मूल्यांकन करते हैं।
जो हमसे प्यार करते हैं, हमें अपना समझते हैं, उनके लिए हम सब कुछ होते हैं।
लेकिन जो हमें बस इस्तेमाल करना चाहते हैं, हमारा फायदा उठाना चाहते हैं, उनके लिए हम कुछ भी नहीं होते।
वास्तव में जीवन अमूल्य है, इसका महत्व समझें।
एक विशाल समुद्र में एक मेंढक रहा करता था।
एक दिन वह समुद्र से बाहर निकला और फुदक-फुदक कर इधर-उधर घूमने लगा।
घूमते-घूमते वह बहुत दूर निकल आया।
उसने जंगल पार किया।
जंगल पार करते ही उसे एक कुआं नज़र आया।
वह कुएं की मुंडेर पर चढ़ गया और अंदर झांककर देखा।
उसे कुछ मेंढक कुएं में नज़र आये।
उसने मिलने के लिए वह फौरन कुएं में कूद गया।
कुएं के पानी में जाकर वह मेंढकों से मिला।
वे उसे अपने सरदार के पास ले गये।
मेंढकों के सरदार ने उससे पूछा, “तुम कहाँ से आए हो?” समुद्री मेंढक ने उत्तर दिया, “मैं समुद्र से आया हूँ।
”

कुएं में रहने वाले मेंढकों ने कभी समुद्र नहीं देखा था।
वे सब आपस में खुसर-फुसुर करने लगे।
मेंढकों के सरदार को भी कुछ समझ नहीं आया।
उसने पूछा, “यह समुद्र क्या होता है?”

समुद्री मेंढक ने बताया, “वह स्थान जहाँ पानी ही पानी है।
मैं वहीं रहता था।
घूमता हुआ यहाँ आ गया।
”

मेंढकों के सरदार ने उत्सुकता से पूछा, “कितना बड़ा होता है समुद्र?”

समुद्री मेंढक ने उत्तर दिया, “बहुत बड़ा।
बहुत ही बड़ा।
जिसका अंदाज़ा लगा पाना बहुत मुश्किल है।
”

मेंढकों का सरदार कुएं के एक-तिहाई भाग तक उछल कर बोला, “इतना बड़ा?”

“नहीं! इससे भी बड़ा!” समुद्री मेंढक ने जवाब दिया।
मेंढकों का सरदार और उछला और उसने आधा कुआं तय कर लिया।
फिर पूछा, “इतना बड़ा?”

“नहीं इससे भी बड़ा!” समुद्री मेंढक बोला।
फिर मेंढकों के सरदार ने उछलकर पूरे कुएं की ऊँचाई नाप दी और पूछा, “इतना बड़ा?”

समुद्री मेंढक ने हँसते हुए जवाब दिया, “इससे कहीं बड़ा।
जिसका अंदाज़ा ही नहीं लगाया जा सकता।
”

ना मेंढक का सरदार और ना उसके समूह के मेंढक कभी कुएं से बाहर निकले थे।
कुआं ही उनकी दुनिया थी।
उन्हें समुद्री मेंढक की बात पर यकीन ही नहीं हुआ।
मेंढक का सरदार कुछ देर तक चुप रहा, तो समूह में से एक मेंढक बोला, “सरदार यह झूठ बोल रहा है।
हमारे कुएं से विशाल जगह कोई हो ही नहीं सकती।
ऐसे झूठे मक्कार मेंढक को हम अपने साथ नहीं रख सकते।
इसे यहाँ से भगाइये।
”

उसकी देखा-देखी समूह के अन्य मेंढक भी चिल्लाने लगे, “इस मेंढक को यहाँ से निकालिये।
इस मेंढक को यहाँ से भगाइये।
” मेंढकों के सरदार को भी आखिर उन लोगों की बात सही लगी।
उसने आदेश दिया कि इस झूठे दगाबाज मेंढक को यहाँ से भगा दिया जाए।
सबने मिलकर समुद्री मेंढक को कुएं से बाहर निकाल दिया।
Moral – जीवन में अक्सर ऐसा ही होता है।
जिस चीज को हमने कभी ना देखा हो, उस पर विश्वास करना मुश्किल है।
जो काम जीवन में कभी ना किया हो, उसमें सफ़ल होने पाने का विश्वास होना मुश्किल है।
यदि हमने संकुचित बुद्धि से सोचा, तो कुएं में ही रह जायेंगे।
जीवन में प्रगति करना है, तो सबसे पहले अपनी सोच को विस्तारित करना होगा।
सारी बातों के बारे में विस्तारपूर्वक जानकर निर्णय लेना होगा और जीवन की असीमित संभावनाओं के बारे में विचार करना होगा।
शहर के एक बड़े म्यूजियम के बेसमेंट में कई पेंटिंग्स रखी हुई थी।
ये वे पेंटिंग्स थीं, जिन्हें प्रदर्शनी कक्ष में स्थान नहीं मिला था।
लंबे समय से बेसमेंट में पड़ी पेंटिंग्स पर मकड़ियों ने जाला बना रखा था।
बेसमेंट के कोने में पड़ी एक पेंटिंग पर एक मकड़ी ने बड़ी ही मेहनत से बड़ा सा जाला बुना हुआ था।
वह उसका घर था और वह उसके लिए दुनिया की सबसे प्यारी चीज़ थी।
वह उसका विशेष रूप से ख्याल रखा करती थी।
एक दिन म्यूजियम की साफ़-सफाई और रख-रखाव कार्य शुरू हुआ।
इस प्रक्रिया में बेसमेंट में रखी कुछ चुनिंदा पेंटिंग्स को म्यूजियम के प्रदर्शनी कक्ष में रखा जाने लगा।
यह देख म्यूजियम के बेसमेंट में रहने वाली कई मकड़ियाँ अपना जाला छोड़ अन्यत्र चली गई।
लेकिन कोने की पेंटिंग की मकड़ी ने अपना जाला नहीं छोड़ा।
उसने सोचा कि सभी पेंटिंग्स को तो प्रदर्शनी कक्ष में नहीं ले जाया जायेगा।
हो सकता है इस पेंटिंग को भी न ले जाया जाये।
कुछ समय बीतने के बाद बेसमेंट से और अधिक पेंटिंग्स उठाई जाने लगी।
लेकिन तब भी मकड़ी ने सोचा कि ये मेरे रहने की सबसे अच्छी जगह है।
इससे बेहतर जगह मुझे कहाँ मिल पाएंगी? वह अपना घर छोड़ने को तैयार नहीं थी।
इसलिए उसने अपना जाला नहीं छोड़ा।
लेकिन एक सुबह म्यूजियम के कर्मचारी उस कोने में रखी पेंटिंग को उठाकर ले जाने लगे।
अब मकड़ी के पास अपना जाला छोड़कर जाने के अतिरिक्त कोई विकल्प नहीं था।
जाला न छोड़ने की स्थिति में वह मारी जाती।
बुझे मन से उसने इतनी मेहनत से बनाया अपना जाला छोड़ दिया।
म्यूजियम से बाहर निकलने के बाद वह कई दिनों तक इधर-उधर भटकती रही।
वह बड़ी दु:खी रहा करती थी कि उसका ख़ूबसूरत घर भगवान ने उससे छीन लिया और उसे इस मुसीबत में ढकेल दिया।
वह म्यूजियम के अपने पुराने घर के बारे में सोचकर और दु:खी हो जाती कि उससे अच्छा स्थान अब उसे कभी हासिल नहीं होगा।
लेकिन उसे अपने रहने के लिए स्थान तो खोजना ही था।
इसलिए वह लगातार प्रयास करती रही।
आखिर में एक दिन वह एक सुंदर बगीचे में पहुँची।
बगीचे में एक शांत कोना था, जो मकड़ी को बहुत पसंद आया।
उसने फिर से मेहनत प्रारंभ की और कुछ ही दिनों में पहले से भी सुंदर जाला तैयार कर लिया।
यह उसका अब तक का सबसे ख़ूबसूरत घर था।
अब वह ख़ुश थी कि जो हुआ अच्छा ही हुआ, अन्यथा वह इतने सुंदर स्थान पर इतने सुंदर घर में कभी नहीं रह पाती।
वह ख़ुशी-ख़ुशी वहाँ रहने लगी।
Moral – कभी-कभी जीवन में ऐसा कठिन समय आता है, जब हमारा बना-बनाया सब कुछ बिखर जाता है।
ऐसी परिस्थिति में हम अपनी किस्मत को कोसने लगते हैं या भगवान से शिकायतें करने लग जाते है।
लेकिन वास्तव में कठिन परिस्थितियों हमारे हौसले की परीक्षा है।
यदि हम अपना हौसला मजबूत रखते हैं और कठिनाइयों से जूझते हुए जीवन में आगे बढ़ते जाते है।
तो परिस्थितियाँ बदलने में समय नहीं लगता।
राजस्थान के एक गाँव में रहने वाला एक व्यक्ति हमेशा किसी ना किसी समस्या से परेशान रहता था और इस कारण अपने जीवन से बहुत दु:खी था।
एक दिन उसे कहीं से जानकारी प्राप्त हुई कि एक पीर बाबा अपने काफ़िले के साथ उसके गाँव में पधारे है।
उसने तय किया कि वह पीर बाबा से मिलेगा और अपने जीवन की समस्याओं के समाधान का उपाय पूछेगा।
शाम को वह उस स्थान पर पहुँचा, जहाँ पीर बाबा रुके हुए थे।
कुछ समय प्रतीक्षा करने के उपरांत उसे पीर बाबा से मिलने का अवसर प्राप्त हो गया।
वह उन्हें प्रणाम कर बोला, “बाबा! मैं अपने जीवन में एक के बाद एक आ रही समस्याओं से बहुत परेशान हूँ।
एक से छुटकारा मिलता नहीं कि दूसरी सामने खड़ी हो जाती है।
घर की समस्या, काम की समस्या, स्वास्थ्य की समस्या और जाने कितनी ही समस्यायें।
ऐसा लगता है कि मेरा पूरा जीवन समस्याओं से घिरा हुआ है।
कृपा करके कुछ ऐसा उपाय बतायें कि मेरे जीवन की सारी समस्यायें खत्म हो जाये और मैं शांतिपूर्ण और ख़ुशहाल जीवन जी सकूँ।
”

उसकी पूरी बात सुनने के बाद पीर बाबा मुस्कुराये और बोले, “बेटा! मैं तुम्हारी समस्या समझ गया हूँ।
उन्हें हल करने के उपाय मैं तुम्हें कल बताउँगा।
इस बीच तुम मेरा एक छोटा सा काम कर दो।
” व्यक्ति तैयार हो गया।
पीर बाबा बोले, “बेटा, मेरे काफ़िले में १०० ऊँट है।
मैं चाहता हूँ कि आज रात तुम उनकी रखवाली करो।
जब सभी १०० ऊँट बैठ जायें, तब तुम सो जाना।
”

यह कहकर पीर बाबा अपने तंबू में सोने चले गए।
व्यक्ति ऊँटों की देखभाल करने चला गया।
अगली सुबह पीर बाबा ने उसे बुलाकर पूछा, “बेटा! तुम्हें रात को नींद तो अच्छी आई ना?”

व्यक्ति ने उत्तर दिया “कहाँ बाबा? पूरी रात मैं एक पल के लिए भी सो न सका।
मैंने बहुत प्रयास किया कि सभी ऊँट एक साथ बैठ जायें, ताकि मैं चैन से सो सकूँ।
लेकिन मेरा प्रयास सफल न हो सका।
कुछ ऊँट तो स्वतः बैठ गए।
कुछ मेरे बहुत प्रयास करने पर भी नहीं बैठे।
कुछ बैठ भी गए, तो दूसरे उठ खड़े हुए।
इस तरह पूरी रात बीत गई।
”

पीर बाबा मुस्कुराये और बोले, “यदि मैं गलत नहीं हूँ, तो तुम्हारे साथ कल रात यह हुआ? कई ऊँट ख़ुद-ब-ख़ुद बैठ गए।
कईयों को तुमने अपने प्रयासों से बैठाया।
कई तुम्हारे बहुत प्रयासों के बाद भी नहीं बैठे।
बाद में तुमने देखा कि वे उनमें से कुछ अपने आप ही बैठ गए।
”

फिर व्यक्ति तत्परता से बोला “बिल्कुल ऐसा ही हुआ बाबा।
” तब पीर बाबा ने उसे समझाते हुए कहा, “क्या तुम समझ पाए कि जीवन की समस्यायें इसी तरह है, कुछ समस्यायें अपने आप ही हल हो जाती हैं, कुछ प्रयास करने के बाद हल होती है, कुछ प्रयास करने के बाद भी हल नहीं होती।
उन समस्याओं को समय पर छोड़ दो।
सही समय आने पर वे अपने आप ही हल हो जायेंगी।
कल रात तुमें अनुभव किया होगा कि चाहे तुम कितना भी प्रयास क्यों न कर लो? तुम एक साथ सारे ऊँटों को नहीं बैठा सकते।
तुम एक को बैठाते हो, तो दूसरा खड़ा हो जाता है।
दूसरे को बैठाते हो, तो तीसरा खड़ा हो जाता है।
जीवन की समस्यायें इन ऊँटों की तरह ही हैं।
एक समस्या हल होती नहीं कि दूसरी खड़ी हो जाती है।
समस्यायें जीवन का हिस्सा है और हमेशा रहेंगी।
कभी ये कम हैं, तो कभी ज्यादा।
बदलाव तुम्हें स्वयं में लाना है और हर समय इनमें उलझे रहने के स्थान पर इन्हें एक तरफ़ रखकर जीवन में आगे बढ़ना है।
” व्यक्ति को पीर बाबा की बात समझ में आ गई और उसने निश्चय किया कि आगे से वह कभी अपनी समस्याओं को खुद पर हावी होने नहीं देगा।
चाहे सुख हो या दुःख जीवन में आगे बढ़ता चला जायेगा।
एक गाँव में एक आलसी आदमी रहता था।
वह कुछ काम-धाम नहीं करता था।
बस दिन भर निठल्ला बैठकर सोचता रहता था कि किसी तरह कुछ खाने को मिल जाये।
एक दिन वह यूं ही घूमते-घूमते आम के एक बाग़ में पहुँच गया।
वहाँ रसीले आमों से लदे कई पेड़ थे।
रसीले आम देख उसके मुँह में पानी आ गया और आम तोड़ने वह एक पेड़ पर चढ़ गया।
लेकिन जैसे ही वह पेड़ पर चढ़ा, बाग़ का मालिक वहाँ आ पहुँचा।
बाग़ के मालिक को देख आलसी आदमी डर गया और जैसे-तैसे पेड़ से उतरकर वहाँ से भाग खड़ा हुआ।
भागते-भागते वह गाँव के बाहर स्थित जंगल में जा पहुँचा।
वह बुरी तरह से थक गया था।
इसलिए एक पेड़ के नीचे बैठकर सुस्ताने लगा।
तभी उसकी नज़र एक लोमड़ी पर पड़ी।
उस लोमड़ी की एक टांग टूटी हुई थी और वह लंगड़ाकर चल रही थी।
लोमड़ी को देख आलसी आदमी सोचने लगा कि ऐसी हालत में भी इस जंगली जानवरों से भरे जंगल में ये लोमड़ी बच कैसे गई? इसका अब तक शिकार कैसे नहीं हुआ?

जिज्ञासा में वह एक पेड़ पर चढ़ गया और वहाँ बैठकर देखने लगा कि अब इस लोमड़ी के साथ आगे क्या होगा? कुछ ही पल बीते थे कि पूरा जंगल शेर की भयंकर दहाड़ से गूंज उठा।
जिसे सुनकर सारे जानवर डरकर भागने लगे।
लेकिन लोमड़ी अपनी टूटी टांग के साथ भाग नहीं सकती थी।
वह वहीं खड़ी रही।
शेर लोमड़ी के पास आने लगा।
आलसी आदमी ने सोचा कि अब शेर लोमड़ी को मारकर खा जायेगा।
लेकिन आगे जो हुआ, वह कुछ अजीब था।
शेर लोमड़ी के पास पहुँचकर खड़ा हो गया।
उसके मुँह में मांस का एक टुकड़ा था, जिसे उसने लोमड़ी के सामने गिरा दिया।
लोमड़ी इत्मिनान से मांस के उस टुकड़े को खाने लगी।
थोड़ी देर बाद शेर वहाँ से चला गया।
यह घटना देख आलसी आदमी सोचने लगा कि भगवान सच में सर्वेसर्वा है।
उसने धरती के समस्त प्राणियों के लिए, चाहे वह जानवर हो या इंसान, खाने-पीने का प्रबंध कर रखा है।
वह अपने घर लौट आया।
घर आकर वह 2-3 दिन तक बिस्तर पर लेटकर प्रतीक्षा करने लगा कि जैसे भगवान ने शेर के द्वारा लोमड़ी के लिए भोजन भिजवाया था।
वैसे ही उसके लिए भी कोई न कोई खाने-पीने का सामान ले आएगा।
लेकिन ऐसा कुछ नहीं हुआ।
भूख से उसकी हालात ख़राब होने लगी।
आख़िरकार उसे घर से बाहर निकलना ही पड़ा।
घर के बाहर उसे एक पेड़ के नीचे बैठे हुए बाबा दिखाए पड़े।
वह उनके पास गया और जंगल का सारा वृतांत सुनाते हुए बोला, “बाबा जी! भगवान मेरे साथ ऐसा क्यों कर रहे हैं? उनके पास जानवरों के लिए भोजन का प्रबंध है।
लेकिन इंसानों के लिए नहीं।
”

बाबा जी ने उत्तर दिया, “बेटा! ऐसी बात नहीं है।
भगवान के पास सारे प्रबंध है।
दूसरों की तरह तुम्हारे लिए भी।
लेकिन बात यह है कि वे तुम्हें लोमड़ी नहीं, शेर बनाना चाहते हैं।
”

Moral – हम सबके भीतर क्षमताओं का असीम भंडार है।
बस अपनी अज्ञानतावश हम उन्हें पहचान नहीं पाते और स्वयं को कमतर समझकर दूसरों की सहायता की प्रतीक्षा करते रहते हैं।
स्वयं की क्षमता पहचानिए।
दूसरों की सहायता की प्रतीक्षा मत करिए।
इतने सक्षम बनिए कि आप दूसरों की सहायता कर सकें।
एक निर्जन स्थान में एक व्याध रहता था।
उसके परिजनों और सगे-संबंधियों ने उसका त्याग कर दिया था।
वे उसके जीव-हत्या के कार्य से अप्रसन्न थे।
उन्होंने उससे कई बार जीव हत्या का त्याग करने की प्रार्थना की।
लेकिन व्याध नहीं माना।
अंततः वे सब उससे दूर हो गए।
व्याध को शिकार में बड़ा आनंद आता था।
वह अपना अधिकांश समय पशु-पक्षियों के शिकार में व्यतीत किया करता था।
दिन भर वह जाल और लाठी लेकर वन में भटकता रहता था।
वह दिन पर दिन निर्दयी और क्रूर होता जा रहा था।
एक दिन उसने जाल बिछाकर एक कबूतरी को फांस लिया।
उसे लेकर प्रसन्नतापूर्वक वह अपने घर की ओर प्रस्थान करने लगा कि बीच रास्ते में बादल घिर आये और वर्षा होने लगी।
वर्षा के जल से व्याध पूर्णतः भीग गया।
वह सर्दी से ठिठुरने लगा।
वह वर्षा से बचने के लिए आश्रय ढूंढने लगा।
कुछ ही दूर पर उसे पीपल का क वृक्ष दिखाई पड़ा।
उसमें एक बड़ा सा खोल था, जिसमें एक मनुष्य घुसकर बैठ सकता था।
व्याध ने सोचा कि कुछ देर के लिए यहाँ शरण लेना उचित होगा।
वह खोल में घुस गया और बोला, “इस खोल में रहने वाले जीव मैं यहाँ कुछ देर आश्रय ले रहा हूँ।
आशा है तुम्हें कोई आपत्ति नहीं होगी।
इस सहायता के लिए मैं आजीवन तुम्हारा ऋणी रहूँगा।
” उस खोल उस कबूतरी का पति रहता था।
जिसे व्याध ने पकड़ लिया था।
वह अपने पत्नी के बिछड़ जाने के कारण दु:खी था और विलाप कर रहा था।
कबूतरी ने जब स्वयं के प्रति अपने पति का प्रेम देखा, तो भावुक हो गई।
वह मन ही मन सोचने लगी कि मैं कितनी भाग्यशाली हूँ, जो मुझे इस जीवन में ऐसा प्रेम करने वाला पति मिला।
इन्हें पाकर मेरा जीवन धन्य हो गया।
वह अपने पति से बोली, “स्वामी! विलाप मत करो।
मैं यहीं हूँ।
इस व्याध ने मुझे जाल में पकड़ लिया है।
कदाचित ये मेरे कर्मों का फ़ल है।
लेकिन आप मेरी चिंता में व्याकुल ना हो।
अपना कर्तव्य निभाते हुए शरण में आये अतिथि की सेवा-सत्कार करो।
अन्यथा, तुम पाप के भागी बनोगे।
कबूतरी की बात मानकर कबूतर व्याध से बोला, “वधिक, आपका स्वागत है।
आप यहाँ निःसंकोच विश्राम करें।
यदि आपको किसी प्रकार का कष्ट हो, तो मुझे बताएं।
मैं उसके निवारण का हर संभव प्रयास करूँगा।
”

व्याध बोला, “मैं वर्षा के जल में भीग गया हुआ।
मुझे ठंड लग रही है।
कुछ ताप की व्यवस्था कर दो।
” कबूतर ने लकड़ियाँ जमा की और उसे जला दिया।
अतिथि आग सेंकने लगा और उसकी ठंड दूर हो गई।
फिर कबूतर ने सोचा कि अतिथि अवश्य भूखा होगा।
मुझे इसके लिए भोजन की व्यवस्था करनी चाहिए।
लेकिन उस समय उसके पास अन्न का एक दाना नहीं था।
वह विचार करने लगा कि क्या करूं कि अतिथि की भूख शांत कर सकू।
कुछ देर विचार करने के बाद उसने निर्णय लिया कि अब तो कबूतरी भी मेरे साथ नहीं है।
मैं जीवित रहकर क्या करूँगा? मुझे अपने ही शरीर त्याग कर व्याध का भोजन बन जाना चाहिए।
यह सोचकर वह आग में कूद गया।
उसका ये बलिदान देख, व्याध की आत्मा व्याकुल हो गई।
वह आत्म-ग्लानि में डूब गया और मन ही मन स्वयं को धिक्कारने लगा।
उसी क्षण उसने कबूतरी को मुक्त कर दिया।
कबूतरी ने जब अपने पति को आग में जलता हुआ देखा, तो विलाप करने लगी और कहने लगी कि ये मेरे कर्मों का फल है, जिसकी सजा आपको मिली।
अब मैं अकेली इस संसार में जीकर क्या करुँगी? कबूतरी ने भी आग में कूदकर अपने प्राणों का त्याग कर दिया।
कबूरत और कबूतरी का ये बलिदान देख व्याध की आँखें खुल गई।
उसने उसी समय जीव-हत्या त्याग देने का प्रण किया।
माँ को अपने बेटे, साहूकार को अपने देनदार और किसान को अपने लहलहाते खेत देखकर जो आनंद आता है, वही आनंद बाबा भारती को अपना घोड़ा देखकर आता था।
भगवत-भजन से जो समय बचता, वह घोड़े को अर्पण हो जाता।
वह घोड़ा बड़ा सुंदर था, बड़ा बलवान।
उसके जोड़ का घोड़ा सारे इलाक़े में न था।
बाबा भारती उसे सुलतान कह कर पुकारते, अपने हाथ से खरहरा करते, ख़ुद दाना खिलाते और देख-देखकर प्रसन्न होते थे।
ऐसे लगन, ऐसे प्यार, ऐसे स्नेह से कोर्इ सच्चा प्रेमी अपने प्यारे को भी न चाहता होगा।
उन्होंने अपना सब-कुछ छोड़ दिया था, रुपया, माल, असबाब, ज़मीन, यहाँ तक कि उन्हें नागरिक जीवन से भी घृणा थी।
अब गाँव से बाहर एक छोटे-से मंदिर में रहते और भगवान का भजन करते थे।
परंतु सुलतान से बिछुड़ने की वेदना उनके लिए असह्य थी।
मैं इसके बिना नहीं रह सकूँगा, उन्हें ऐसी भ्रांति-सी हो गई थी।
वे उसकी चाल पर लट्टू थे।
कहते, ऐसे चलता है जैसे मोर घन-घटा को देखकर नाच रहा हो।
गाँवों के लोग इस प्रेम को देखकर चकित थे, कभी-कभी कनखियों से इशारे भी करते थे, परंतु बाबा भारती को इसकी परवा न थी।
जब तक संध्या-समय सुलतान पर चढ़कर आठ-दस मील का चक्कर न लगा लेते, उन्हें चैन न आता।
खड्गसिंह उस इलाक़े का प्रसिद्ध डाकू था।
लोग उसका नाम सुनकर काँपते थे।
होते-होते सुलतान की कीर्ति उसके कानों तक भी पहुँची।
उसका हृदय उसे देखने के लिए अधीर हो उठा।
वह एक दिन दोपहर के समय बाबा भारती के पास पहुँचा और नमस्कार करके बैठ गया।
बाबा भारती ने पूछा, खड्गसिंह, क्या हाल है? 

खड्गसिंह ने सिर झुकाकर उत्तर दिया, आपकी दया है।
कहो, इधर कैसे आ गए? 

सुलतान की चाह खींच लाई।
विचित्र जानवर है।
देखोगे तो प्रसन्न हो जाओगे।
मैंने भी बड़ी प्रशंसा सुनी है।
उसकी चाल तुम्हारा मन मोह लेगी! 

कहते हैं देखने में भी बहुत सुंदर है।
क्या कहना! जो उसे एक बार देख लेता है, उसके हृदय पर उसकी छवि अंकित हो जाती है।
बहुत दिनों से अभिलाषा थी, आज उपस्थित हो सका हूँ।
बाबा और खड्गसिंह दोनों अस्तबल में पहुँचे।
बाबा ने घोड़ा दिखाया घमंड से, खड्गसिंह ने घोड़ा देखा आश्चर्य से।
उसने सैकड़ों घोड़े देखे थे, परंतु ऐसा बाँका घोड़ा उसकी आँखों से कभी न गुज़रा था।
सोचने लगा, भाग्य की बात है।
ऐसा घोड़ा खड्गसिंह के पास होना चाहिए था।
इस साधु को ऐसी चीज़ों से क्या लाभ? कुछ देर तक आश्चर्य से चुपचाप खड़ा रहा।
इसके पश्चात् हृदय में हलचल होने लगी।
बालकों की-सी अधीरता से बोला, परंतु बाबाजी, इसकी चाल न देखी तो क्या? 

2 

बाबा जी भी मनुष्य ही थे।
अपनी वस्तु की प्रशंसा दूसरे के मुख से सुनने के लिए उनका हृदय अधीर हो गया।
घोड़े को खोलकर बाहर लाए और उसकी पीठ पर हाथ फेरने लगे।
एकाएक उचककर सवार हो गए।
घोड़ा वायु-वेग से उड़ने लगा।
उसकी चाल देखकर, उसकी गति देखकर खड्गसिंह के हृदय पर साँप लोट गया।
वह डाकू था और जो वस्तु उसे पसंद आ जाए उस पर अपनी अधिकार समझता था।
उसके पास बाहुबल था और आदमी भी।
जाते-जाते उसने कहा, बाबाजी, मैं यह घोड़ा आपके पास न रहने दूँगा।
बाबा भारती डर गए।
अब उन्हें रात को नींद न आती थी।
सारी रात अस्तबल की रखवाली में कटने लगी।
प्रतिक्षण खड्गसिंह का भय लगा रहता, परंतु कई मास बीत गए और वह न आया।
यहाँ तक कि बाबा भारती कुछ लापरवाह हो गए और इस भय को स्वप्न के भय की नाईं मिथ्या समझने लगे।
संध्या का समय था।
बाबा भारती सुलतान की पीठ पर सवार होकर घूमने जा रहे थे।
इस समय उनकी आँखों में चमक थी, मुख पर प्रसन्नता।
कभी घोड़े के शरीर को देखते, कभी उसके रंग को, और मन में फूले न समाते थे।
सहसा एक ओर से आवाज़ आई, ओ बाबा, इस कंगले की सुनते जाना।
आवाज़ में करुणा थी।
बाबा ने घोड़े को रोक लिया।
देखा, एक अपाहिज वृक्ष की छाया में पड़ा कराह रहा है।
बोले, क्यों तुम्हें क्या कष्ट है? 

अपाहिज ने हाथ जोड़कर कहा, बाबा, मैं दुखियारा हूँ।
मुझ पर दया करो।
रामाँवाला यहाँ से तीन मील है, मुझे वहाँ जाना है।
घोड़े पर चढ़ा लो, परमात्मा भला करेगा।
वहाँ तुम्हारा कौन है? 

दुर्गादत्त वैद्य का नाम आपने सुना होगा।
मैं उनका सौतेला भाई हूँ।
बाबा भारती ने घोड़े से उतरकर अपाहिज को घोड़े पर सवार किया और स्वयं उसकी लगाम पकड़कर धीरे-धीरे चलने लगे।
सहसा उन्हें एक झटका-सा लगा और लगाम हाथ से छूट गई।
उनके आश्चर्य का ठिकाना न रहा, जब उन्होंने देखा कि अपाहिज घोड़े की पीठ पर तनकर बैठा और घोड़े को दौड़ाए लिए जा रहा है।
उनके मुख से भय, विस्मय और निराशा से मिली हुई चीख़ निकल गई।
वह अपाहिज डाकू खड्गसिंह था।
बाबा भारती कुछ देर तक चुप रहे और कुछ समय पश्चात् कुछ निश्चय करके पूरे बल से चिल्लाकर बोले, ज़रा ठहर जाओ।
खड्गसिंह ने यह आवाज़ सुनकर घोड़ा रोक लिया और उसकी गरदन पर प्यार से हाथ फेरते हुए कहा, बाबाजी, यह घोड़ा अब न दूँगा।
परंतु एक बात सुनते जाओ।
खड्गसिंह ठहर गया।
बाबा भारती ने निकट जाकर उसकी ओर ऐसी आँखों से देखा जैसे बकरा क़साई की ओर देखता है और कहा, यह घोड़ा तुम्हारा हो चुका है।
मैं तुमसे इसे वापस करने के लिए न कहूँगा।
परंतु खड्गसिंह, केवल एक प्रार्थना करता हूँ।
इसे अस्वीकार न करना, नहीं तो मेरा दिल टूट जाएगा।
बाबाजी, आज्ञा कीजिए।
मैं आपका दास हूँ, केवल यह घोड़ा न दूँगा।
अब घोड़े का नाम न लो।
मैं तुमसे इस विषय में कुछ न कहूँगा।
मेरी प्रार्थना केवल यह है कि इस घटना को किसी के सामने प्रकट न करना।
खड्गसिंह का मुँह आश्चर्य से खुला रह गया।
उसका विचार था कि उसे घोड़े को लेकर यहाँ से भागना पड़ेगा, परंतु बाबा भारती ने स्वयं उसे कहा कि इस घटना को किसी के सामने प्रकट न करना।
इससे क्या प्रयोजन सिद्ध हो सकता है? खड्गसिंह ने बहुत सोचा, बहुत सिर मारा, परंतु कुछ समझ न सका।
हारकर उसने अपनी आँखें बाबा भारती के मुख पर गड़ा दीं और पूछा, बाबाजी, इसमें आपको क्या डर है? 

सुनकर बाबा भारती ने उत्तर दिया, लोगों को यदि इस घटना का पता लग गया तो वो किसी ग़रीब पर विश्वास न करेंगे।
और यह कहते-कहते उन्होंने सुलतान की ओर से इस तरह मुँह मोड़ लिया जैसे उनका उससे कभी कोई संबंध ही न रहा हो।
बाबा भारती चले गए।
परंतु उनके शब्द खड्गसिंह के कानों में उसी प्रकार गूँज रहे थे।
सोचता था, कैसे ऊँचे विचार हैं, कैसा पवित्र भाव है! उन्हें इस घोड़े से प्रेम था, इसे देखकर उनका मुख फूल की नाईं खिल जाता था।
कहते थे, इसके बिना मैं रह न सकूँगा।
इसकी रखवाली में वे कई रात सोए नहीं।
भजन-भक्ति न कर रखवाली करते रहे।
परंतु आज उनके मुख पर दुःख की रेखा तक दिखाई न पड़ती थी।
उन्हें केवल यह ख़याल था कि कहीं लोग ग़रीबों पर विश्वास करना न छोड़ दें।
उन्होंने अपनी निज की हानि को मनुषयत्व की हानि पर न्योछावर कर दिया।
ऐसा मनुष्य, मनुष्य नहीं देवता है।
3 

रात्रि के अंधकार में खड्गसिंह बाबा भारती के मंदिर पहुँचा।
चारों ओर सन्नाटा था।
आकाश पर तारे टिमटिमा रहे थे।
थोड़ी दूर पर गाँवों के कुत्ते भौंक रहे थे।
मंदिर के अंदर कोई शब्द सुनाई न देता था।
खड्गसिंह सुलतान की बाग पकड़े हुए था।
वह धीरे-धीरे अस्तबल के फाटक पर पहुँचा।
फाटक किसी वियोगी की आँखों की तरह चौपट खुला था।
किसी समय वहाँ बाबा भारती स्वयं लाठी लेकर पहरा देते थे, परंतु आज उन्हें किसी चोरी, किसी डाके का भय न था।
हानि ने उन्हें हानि की तरफ़ से बे-परवाह कर दिया था।
खड्गसिंह ने आगे बढ़कर सुलतान को उसके स्थान पर बाँध दिया और बाहर निकलकर सावधानी से फाटक बंद कर दिया।
इस समय उसकी आँखों में नेकी के आँसू थे।
अंधकार में रात्रि ने तीसरा पहर समाप्त किया, और चौथा पहर आरंभ होते ही बाबा भारती ने अपनी कुटिया से बाहर निकल ठंडे जल से स्नान किया।
उसके पश्चात्, इस प्रकार जैसे कोई स्वप्न में चल रहा हो, उनके पाँव अस्तबल की ओर मुड़े।
परंतु फाटक पर पहुँचकर उनको अपनी भूल प्रतीत हुई।
साथ ही घोर निराशा ने पाँवों को मन-मन-भर का भारी बना दिया।
वे वहीं रुक गए।
घोड़े ने अपने स्वामी के पाँवों की चाप को पहचान लिया और ज़ोर से हिनहिनाया।
अब बाबा भारती दौड़ते हुए अंदर घुसे, और अपने घोड़े के गले से लिपटकर इस प्रकार रोने लगे, जैसे बिछुड़ा हुआ पिता चिरकाल के पश्चात् पुत्र से मिलकर रोता है।
बार-बार उसकी पीठ पर हाथ फेरते, बार-बार उसके मुँह पर थपकियाँ देते और कहते थे “अब कोई ग़रीबों की सहायता से मुँह न मोड़ेगा”।
थोड़ी देर के बाद जब वह अस्तबल से बाहर निकले, तो उनकी आँखों से आँसू बह रहे थे।
ये आँसू उसी भूमि पर ठीक उसी जगह गिर रहे थे, जहाँ बाहर निकलने के बाद खड्गसिंह खड़ा रोया था।
दोनों के आँसुओं का उसी भूमि की मिट्टी पर परस्पर मिलाप हो गया।
काली इटैलियन का बारीक लाल गोटेवाला चूड़ीदार पायजामा और हरे फूलोंवाला गुलाबी लंबा कुर्ता वह पहने हुई थी।
गोटलगी कुसुंभी (लाल) रंग की ओढ़नी के दोनों छोर बड़ी लापरवाही से कंधे के पीछे पड़े थे, जिससे कुर्ते के ढीलेपन में उसकी चौड़ी छाती और उभरे हुए उरोजों की पुष्ट गोलाई झलक रही थी।
अपनी लंबी मज़बूत मांसल कलाई से मूसली उठाए वह दबादब हल्दी कूट रही थी।
कलाई में फँसी मोटी हरी चूड़ियाँ और चाँदी के कड़े और पछेलियाँ बार-बार झनक रही थीं।
उन्हीं की ताल पर वह गा रही थी — 

'हुलर-हुलर दूध गेरे मेरी गाय।
आज मेरा मुन्नीलाल जीवेगा कि नाय।
' 

बड़ा लोच था उसके स्वर में।
इस गवाँरू गीत की वह पंक्ति उस तीखी दुपहरी में भी कानों में मिश्री की बूँदों के समान पड़ रही थी।
कुछ देर मैं छज्जे की आड़ में खड़ी सुनती रही।
न उसने कूटना बंद किया और न वह गीत की पंक्ति 'हुलर-हुलर।
' 

धूप में पैर बहुत जलने लगे, तो मैं लौटने को ही थी कि पीछे से भाभी ने आ कर ज़ोर से कहा, 'खुदैजा, अरी देख, यह रही हमारी बीबी जी।
चोरी-चोरी तेरा गीत सुन रही थीं।
' 

उसने तुरंत मूसली छोड़ कर ऊपर नज़र उठाई और हँस पड़ी।
फिर हाथ माथे पर रख कर बोली — 'सलाम बीबीजी! बड़े भाग जो आज तेरे दरसन हो गए।
' 

मैं झेंप गई।
पिछवाड़े वाले मकान में नए पड़ोसियों को आए पंद्रह दिन हो गए होंगे।
भाभी से कई बार खुदैजा का ज़िक्र सुन कर भी और यह जान कर भी कि मुझसे मिलना-बोलना चाहती है, मैं कभी उससे परिचय करने न आई थी।
मैं सोचती थी, उस ठेठ गँवार छोकरी से मैं किस विषय पर और क्या बातें करूँगी? अपनी झेंप मिटाने को मैं जल्दी से बोली — 'भाभी तुम्हारा गला तो बड़ा मीठा है; अपना गीत ज़रा फिर तो गाओ!' 

'के, बीबी जी, मेरा गला! भला तुम तो बाजे पर गानेवाली ठहरीं, मेरा गीत भावेगा?' उसने उत्तर दिया।
उसके बोलने में तकल्लुफ़ नहीं, हार्दिकता थी।
'नहीं नहीं, तुम गाओ।
पूरा गाओ,' मैंने ज़ोर दिया।
बिना दोबारा इसरार कराए वह गाने लगी, उसी धीमी मीठी आवाज़ में - 

'हुलर हुलर दूध गेरे मेरी गाय।
आज मेरा मुन्नीलाल जीवेगा कि नाय।
इस सासू की नज़र बुरी है, मेरी माय।
आज मेरा मुन्नीलाल जीवेगा कि नाय।
' 

मुझे लगा, कि वह स्वर दबा कर गा रही है।
'भाभी, पूरा गला खोल कर गाओ,' मैंने अनुरोध किया।
उसने कुटी हल्दी को छलनी में उलट कर नीचे आँगन की ओर उँगली दिखा कर कहा — 'फुफ्फी लड़ेगी!' 

भाभी ने कहा, 'मरने दे फुफ्फी को।
बीबीजी, खुदैजा नाचती भी बहुत अच्छा है।
ओ खुदैजा, ज़रा नाच ते सही।
' 

वह थोड़ा शरमा गई।
ओढ़नी मुँह में दबा कर हँसने लगी।
'अच्छा भाभी! तुम्हें नाचना भी आता है।
तब तो ज़रूर नाच कर दिखाओ,' भाभी की शह पा कर मैंने भी कहा।
परंतु वह नाचेगी, ऐसे मुझे ज़रा भी आशा नहीं थीं।
भला शहरों में जब हम पढ़ी-लिखी लड़कियों के आगे कोई बार-बार हारमोनियम-तबला रखता है, कई-कई बार इसरार करता है, तब पहले तो हम लोग नज़ाकत से गाना न आने की दलीलें पेश करती हैं, इस पर भी जब वे लोग प्रमाण देते हैं कि आपने अमुक के जन्मदिवस पर और फलाँ की शादी में अमुक गाना गाया था, तब गला ख़राब होने का बहाना किया जाता है।
जब देखते हैं कि किसी तरह पीछा नहीं छूटेगा, तब कहीं खाँस-खखार कर एक आधी गत बजाई और बाजा परे सरका कर कहा, 'देखिए, कहीं आता भी है।
आप फ़िज़ूल ही पीछे पड़े हुए हैं।
' अरे बस यों हमारा गाना ख़त्म हो जाता है।
'खुदैजा, नाच दे न।
अच्छा बीबीजी की बात भी नहीं माननी?' भाभी ने कहा, 'ले, मैं तो जाती हूँ।
' 

वह हड़बड़ा कर उठ बैठी — 'न न, जावे मत।
तुझे अल्लाह पाक की क़सम सरसुती।
ले, मैं नाच दूँगी, पर बीबीजी के पसंद आवेगा मेरा नाच?' 

उसके पैर के कड़े-छड़े यद्दपि उसकी मांसल पिंडली और टखनों से चिपटे हुए थे, फिर भी गिनती में कई होने से आपस में खनक कर झनक उठे।
ओढ़नी सिर पर ले, तनिक-सा घूँघट निकाल कर वह खड़ी हो गई।
फिर मुझे देख कर हँस पड़ी, बोली, 'नाचूँ?' 

'हाँ, हाँ!' 

'के गाऊँ सरसुती।
' 

'कुछ भी गा ले।
वही गीत गा — 'लटक रहती बबुआ'।
' 

उसने गाया — 

'लटक रहती बबुआ तोरे बँगले में, 

जो मैं होती बाग़ों की कोयल, 

कूक रहती, बबुआ तोरे बँगले में।
' 

किसी शास्त्र के अंतर्गत उसका नाच नहीं था।
न कत्थक, न कथकली, न मनीपुरी, न उड़ीसी और न भरतनाट्यम्! बाहुओं के संचालन में कोई गहराई भी न थी, पर उस सीधेपन में एक लय थी, गति थी।
तेज़ और प्रवाहमयी।
जीवन से भरपूर।
अस्थायी के मोड़ पर नाचती हुई, वह दो फुट ऊपर उछल जाती और फिर धरती पर पाँव लगते ही थिरकने लगता, क्या मजाल, जो ज़रा पंजा रुकता हो।
साढ़े पाँच फुट लंबी भरी देह की उस युवती का गठन एकदम गिन्नी-गोल्ड की डली जैसा था — लाली लिए हुए रंग का ऐसा सोना, जिसमें क़यामत का लोच हो।
गीत पूरा हुआ और वह नाच बंद कर लंबी-लंबी साँस लेने लगी।
'शाबाश, भाभी!' मैंने उत्साह से कहा, 'सचमुच बहुत अच्छा नाचती हो।
' 

'सच्ची! तुम्हें मेरा नाच अच्छा लगा!' उसकी बिल्लौरी शीशे-सी आँखों में उत्साह छलक पड़ा।
भोलेपन से उसने पूछा — 'और नाचूँ?' 

'हाँ-हाँ!' छज्जे की आड़ में भी मेरे पाँव जले जा रहे थे, फिर भी नीचे जाने को मन न होता था।
उसने दुपट्टे से मुँह का पसीना पोंछा और पैर से ठुमका लिया ही था कि नीचे से किसी ने धीमी पर तीखी क्रोधभरी आवाज़ में कहा, 'ओ घोड़ी! कूदना बंद कर दे! शफ़ीक़ का अब्बा आ गया है।
' 

खुदैजा के पाँव रुक गए, जैसे किसी तेज़ चाल से घूमते हुए लट्टू पर कोई अचानक हाथ रख दे।
मुँह पर उदासी की छाया-सी आ गई, किंतु भाभी से दृष्टि मिलते ही वह मुस्कुरा पड़ी और बोली, 'देखा मचने लगा न शोर! फुफ्फी का बस चले, तो मुझे बक्स में बंद करके रक्खे।
' फिर होंठों में ही किसी गीत की कड़ी गुनगुनाती हुई वह ओढ़नी के पल्ले से मुँह पर हवा करने लगी।
नीचे से सीढ़ियाँ चढ़ती हुई उसकी सास कहती आ रही थी, 'खुदैजा, तूने ते सारी हया-शरम घोल कर पी डाली! अरी, तू क्या नटनी की धी है? कंजरियों की तरह हर वक़्त गाती रहती है, बेहया कहीं की।
!' 

खुदैजा चमक पड़ी।
ग़ुस्से से उसके चेहरे का गेहुँआ रंग एकदम गहरा सिंदूरी हो उठा।
'बस, फुफ्फी, अपना ज़बान बंद रख! नटनी होगी तू, तेरी धी!! कंजरी-वंजरी बनाएगी, तो देख ले मैं अपनी-तेरी जान एक कर दूँगी।
! 

'या परवरदिगार,' फूफी ऊपर आ चुकी थी।
आसमान की तरफ़ दोनों हाथ उठा कर बोली, 'अल्लाह का क़हर पड़े तेरे ऊपर।
! ख़ुदा करे, तेरे भाई की मैयत निकले! तूने हमारे ख़ानदान की नाक काट ली।
मेरे शफ़ीक़ के लिए तू ही धरी थी।
हाय अल्लाह, कैसी ज़ुबान-दराज़ है।
जी चाहता है ज़ुबान खींच लूँ इसकी।
' 

और फूफी तब नाक के स्वर में रो-रो कर अल्लाह को पुकारने लगी।
मैं भाभी का हाथ पकड़ कर उन्हें खींचती हुई नीचे ले आई।
तिरस्कार से मैंने कहा, 'यही है तुम्हारी सहेली!' 

भाभी ने चिढ़ कर कहा, 'सहेली का क्या क़सूर बीबीजी? तुम्हें ही अगर कोई जेलख़ाने में बंद करके बाप-भाइयों को गालियाँ दे, तो कहाँ तक सुनोगी? वह तो रोहतक के किसी ठेठ गाँव की लड़की है।
शहरों के, मुँह में राम बग़ल में छुरीवाली सभ्यता तो जानती नहीं।
उसे तुम 'तू' कहोगी, तो 'तू' सुनोगी भी! वैसे दिल की इतनी अच्छी है कि ज़रा-सा किसी का दुख नहीं देख सकती।
ग़ुरूर-मिजाज तो वह जानती तक नहीं।
' — और भाभी कुछ अप्रसन्न-सी हो कर बाहर चली गई।
दूसरे दिन सिर धो कर बाल सुखाने मैं पिछवाड़े के छज्जे पर गई।
खुदैजा को देखने का लोभ भी इसका एक कारण था।
वह अपनी देहरी पर बैठी कुछ सी रही थी, साथ ही कोई गीत भी गुनगुनाती जा रही थी।
मैंने हल्के से खाँसा।
आहट पा कर सिर उसने ऊँचा किया।
मुझे देखते ही उसका मुँह प्रसन्नता से गुलाब की भाँति खिल उठा।
फ़ौरन हाथ माथे पर रख कर बोली, 'सलाम बीबीजी! राज़ी तो हो?' 

'सलाम!' मैंने जवाब दे कर पूछा, 'क्या सी रही हो?' 

'के बताऊँ बीबीजी! बिचारी फुफ्फी के हाथों में तो खुजली हो रही है।
अल्लाह मारा ऐसा रोग है कि आदमी अपने हाथ से खा भी न सके।
उसका पैजामा फट गया है, उसी में टाँके लगा रही हूँ।
' 

मुझे कल की घटना याद हो आई।
धीरे से पूछा, 'मेल हो गया सास से?' 

खुदैजा हँसी, बोली, 'सास-बहू की के लड़ाई बीबी जी! पर मने कोई गाली दे हैं, तो बस म्हैं तो ऊपर से तले तक बल उठूँ हूँ।
' 

'पर भाभी, इन लोगों से तुम्हारी पटती नहीं।
तुम्हारे बाप ने तुम्हें क्यों शहर में ब्याह दिया?' 

खुदैजा का स्वर कुछ बोझिल हो गया, बोली, 'बीबीजी, मेरा बाप तो ग़रीब आदमी है।
अब्बा (ससुर) ने मने कहीं गाँव में देख ली थी, सो मेरे चाचा से माँगी।
वो सीधा आदमी, बातों में आ गया, उसे के ख़बर थी कि शहरों में घर जेलख़ानों जैसे होवै हैं।
' 

'तुम्हारे गाँव में क्या परदा नहीं होता था?' मैंने पूछा।
'बीबीजी, परदा वहाँ करे, जहाँ पाप बसता हो।
गाँव में सब भैन-बेटियाँ समझे हैं।
परदा करें तो फिर खेत-क्यार का काम कैसे चले?' 

'तभी तुम्हें इतने गीत याद हैं,' मैंने मज़ाक़ किया, 'घर-घर गाती हुई घूमती होगी।
' 

और यह सुनते ही किसी सुखद स्मृति से पुलक उठी, 'बीबीजी, सावन के महीने में हम सब छोरियाँ नीम में झूला डालतीं, आधी रात तक पेंगें बढ़ातीं और गाती-नाचती।
ब्याह-शादी में रात-रात भर चाँदनी में नाच-गाना होता, बहू-बेटी गातीं और बड़े-बूढ़े चौपाल में सुना करते।
' 

'बहुएँ भी परदा नहीं करती थीं?' 

'अरे के परदा!' उसने ओढ़नी से मुँह ढँक कर कहा, 'ऐसे, बस परदा हो गया।
कोई बोल-चाल का परदा होता है? घूँघट मार लिया और गाती रहीं।
' 

'अच्छा!' मैं चुप हो गई।
सच है, हेड कांसटेबिल के बेटे की बहू पर बड़ा तरस आ रहा था।
बेचारी बड़ी बुरी फँसी थी।
'बीबीजी, एक गीत गाऊँ?' 

'गाओ,' मैंने ख़ुश हो कर कहा।
और सब कुछ भूल, अपने स्वर को पंचम तक पहुँचा कर उसने गाया — 

'कोठे ऊपर कोठरी, जिसमें तपे तनूर, 

गिन-गिन लाऊँ रोटियाँ मेरा खानेवाला दूर री, 

मेरी बाली का बाला जोबनवा बटवा गूँथन दे।
!' 

'अरी खुदैजा' नीचे से उसकी सास ने पुकारा, 'कमबख़्त! आने दे तेरे यार को, उसी से तुझे ठीक कराऊँगी।
कल शफ़ीक़ दौरे से लौट आवे, तब तेरी मरम्मत कराऊँगी।
' 

और फिर दोनों सास-बहुओं में ठन गई।
दूसरे दिन मैं छत पर न गई।
परंतु तीसरे पहर भाभी ने जब नीचे आ कर बताया कि खुदैजा छत पर बैठी रो रही है, उसके पति ने रात उसे लकड़ी से मारा था, तो मैं अपने को रोक न सकी।
ऊपर जा कर देखा, खुदैजा छत पर खपरैल तले खटोले पर पड़ी रो रही थी।
'भाभी!' मैंने धीरे से उसे पुकारा।
वह चमक कर उठ बैठी।
मुझे देख कर अपनी आँसू भरी आँखों से ही हँस पड़ी, 'बड़ी उमर बीबीजी, मैं तो तुमे ही याद कर रही थी, सलाम।
' 

सलाम का उत्तर दे, मैंने पूछा, 'रात क्या गुज़री?' 

'गुज़री के!' उसने तपे हुए स्वर में कहा, 'तेरा भाई आया था।
फूफी ने जाने के सिखा दिया।
आते ही उसने लाठी पकड़ ली,' कहते-कहते उसका स्वर ठंडा हो गया, हँसी की पुट भी आ गई, 'बीबीजी, बोल्ला न चाल्ला, अल्लाह क़सम, दो लकड़ी जमा दी,' और उसने अपनी पीठ दिखाई, जो रीढ़ के पास छिल गई थी।
सहानुभूति से मैंने कहा, 'राम-राम, बड़ा क़साई है!' 

हँस पड़ी खुदैजा।
बोली, 'बीबीजी, के बताऊँ।
मने दुनिया की शरम खा गई कि लोग कहेंगे कि ख़सम को मारा, नहीं तो लकड़ी समेत टाँगों में ऐसे दबा लेती।
चूँ करके रह जाता।
सारी सिपाहीगीरी लिकड़ जाती,' और उसने अपने पुष्ट हाथों से मरोड़ देने का अभिनय किया।
खुदैजा की बातें छोड़ कर जाने की इच्छा न होती थी।
जिस निष्कपट सरल भाव से वह बातें कर रही थी, उनके प्रभाव से मन-मस्तिष्क पर एक नशा-सा छा जाता था।
आधी रात के सन्नाटे में भी उसके गले की मिठास कानों में गूँजती थी।
काश, उसे अगर कुछ दिन संगीत सिखाया जाता।
अचानक मुझे ध्यान आया कि कहीं मुझसे बातें करने में वह गाना न सुनाने लगे, तो फिर उस पर मार पड़े।
इसलिए 'अभी आती हूँ,' कह कर मैं झटपट नीचे उतर गई।
आते-आते सुना कि वह पुकार कर कह रही थी, 'अल्लाह की क़सम बीबीजी, जल्दी आइओ! ज़रा अपना बाजा भी उठा लाइयो।
मैं भी देखूँ, कैसे बजे हैं।
' 

कई दिनों से मेरी भाभी बीमार थीं।
और छोटी भतीजी कुसुम भी अचानक सर्दी खा गई और तेज़ बुख़ार हो गया।
पास-पड़ोस से स्त्रियाँ उन्हें देखने-पूछने आती रहती थीं।
घर का काम सब मेरे ऊपर था।
इसी से सैर करने जाना तो दूर, छत पर जाना भी नहीं हुआ।
खुदैजा ने कई बार अपने नन्हें देवर को भेज कर बुलवाया कि मैं तनिक देर को छत पर हो जाऊँ, पर इच्छा होने पर भी न जा सकी।
चराग़ जले उसकी सास बुरका ओढ़ कर छोटे लड़के को साथ ले कर आई।
लड़के द्वारा पहले पुछवा लिया था कि घर में कोई मर्द तो नहीं, तब बेचारी कमरे में घुसी।
'कैसी तबीअत है, बहू?' 

'अब तो ज़रा ठीक हूँ,' भाभी ने कहा, 'आइए — बीबीजी, ज़रा कुर्सी दे जाना।
' 

'सच मानो बहू, खुदैजा पर तो तुमने जादू कर दिया है।
' फूफी कुर्सी पर बैठ कर बोलीं, 'जब से सुना है, मछली-सी तड़फ रही है।
वह मुर्दो तो बुरका उठाए चली आ रही थी, मुश्किलों रोका।
तुम जानों बहू, हम लोगों में हिंदुओं की तरह चादर बग़ल में दबाई और घर-घर घूमने चल दिए वाली बात तो होती नहीं।
जो ऐसा करती हैं, वे बदनाम हो जाती है, ख़ैर, तुमसे तो अपनों जैसा मेल हो गया है।
रात को लाऊँगी उसे भी।
' 

'फूफीजी, जो बड़े-बड़े अमीर-उमरा होते हैं, उनकी लड़कियाँ तो हमारी ही तरह बाहर आती-जाती हैं।
' — भाभी दबे स्वर में बोलीं।
'तुफ उन लोगों पर! वह मुसलमाननी क्या जिसके पैर का नाख़ून भी किसी ग़ैर मर्द ने देख लिया? शहरी तहजीब-कायदा तो यही है, नीच क़ौमों और गँवारों की बात छोड़ दो।
' 

आगे बहस फ़िज़ूल थी।
भाभी ने दूसरी बातें छेड़ दीं।
रात को दस बजे खुदैजा आई।
साथ में फूफी, दोनों देवर और ननदें भी थीं।
आते ही भाभी के गले से लिपट गई, फिर मेरे से।
कुसुम को तो छोड़ती न थी, 'अरे मेरे मुन्नीलाल, तुझे किस सौकण (सौत) की नज़र लग गई! मेरे कुलसुम।
क्यों ऐ सरसुती, तूने छोरी भी बीमार कर दी?' 

'अरी खुदैजा! धीरे बोल।
' फूफी दबे स्वर में ग़ुर्राई, 'कुलसुम का अब्बा बैठक में सो रहा है।
'के फूफ्की!' खुदैजा ने झनक कर कहा, 'तेरी धीरे-धीरे ने तो जान खा डाली।
अब के हाँड़ी में मुँह करके बोलूँ?' 

'तोबा!' फूफी ख़ून का-सा घूँट पी कर रह गईं।
खुदैजा को पढ़ने का शौक़ सवार हुआ था।
उर्दू का क़ायदा मँगा कर देवर से पढ़ने लगी।
छत पर होती, तो मुझे बुलवा कर पूछती।
परंतु अक्षर उसे याद न रहते।
अलिफ़ बे की अपेक्षा गाने की तर्ज़ें उसे जल्दी याद हो जाती थीं।
फूफी अगर इत्तिफ़ाक़ से अपने किसी रिश्तेदार के यहाँ चली जाती, तो फिर छत पर गाने-नाचने का तूफ़ान उठा देती; चाहे शाम को लड़ाई-झगड़े और मार-पीट की ही नौबत क्यों न आवे।
वर्णमाला उसे याद नहीं हुई।
इतनी दूर से पढ़ाई हो भी न सकती थी।
फिर उसे घर का काफ़ी काम भी रहता, क्योंकि उसे मोटी-ताज़ी देख कर फूफी और उनकी नाज़ुक शहराती लड़कियाँ तो कुछ करके न देती थीं।
और मुझे अपनी पढ़ाई-लिखाई और गृहस्थी का काम रहता था।
फिर मैं तो कुछ सामाजिक और राजनैतिक कार्यों में भी हिस्सा लेती थी।
शहर में एक जुलूस निकलने वाला था।
मैं जा रही थी।
'बीबीजी, कहाँ चली?' उसने छत से पुकारा।
'जुलूस में!' मैं जल्दी से बोली, 'आज बड़ा भारी जुलूस निकलेगा।
' 

'हाय, बीबीजी! मैं क्यों कर निकलूँ इस जेल खाने से।
' उसके स्वर में तड़प थी।
'अच्छा सलाम!' मैं हाथ उठा कर चल पड़ी।
पर मन में खुदैजा का वह स्वर कचोटें भर रहा था, 'मैं क्यों कर निकलूँ इस जेलखाने से।
!' 

दस बजे जुलूस और मीटिंग समाप्त होने पर मैं घर लौटी, तो सुना पिछवाड़े बड़ा गुलगपाड़ा मच रहा था।
भाभी ने द्वार खोल कर कहा, 'बीबीजी, आज न जाने खुदैजा पर क्या बीतेगी।
फूफी अपने मामू के यहाँ गई थी।
वह मेरे नन्हें को चार पैसों का लालच दे कर उसके साथ चुपके से जुलूस देखने चली गई।
' 

और भाभी घबराहट में ज़ियादा कह न पाई।
मैं भी डर गई।
हम दोनों छत पर कान लगाए सुनती रहीं।
उसके ससुर बार-बार कह रहे थे, 'आज मेरी पगड़ी इसने पैरों तले रौंद डाली।
इस पड़ौस में आ कर यह एकदम बिगड़ गई है।
कल ही यह मकान छोड़ दूँगा।
इस बार तो दोहरी डेवढ़ी का मकान लेना पड़ेगा।
' 

दो दिन बाद पिछवाड़े का मकान ख़ाली हो गया।
खुदैजा रो-रो कर बिदा हुई हमसे।
पालकी में बैठी भी ऊँचे स्वर में रो रही थी।
खुदैजा की कोई ख़बर न लगी।
चार-पाँच साल निकल गए।
अब मेरे भी एक नन्हीं बच्ची थी।
मैं माँ थी।
घूमना-फिरना कम हो गया था।
बंधनवश नहीं, यही गृहस्थी और बच्ची की देख-भाल की वजह से।
फिर भी, इस बार थोड़ी फ़ुरसत निकाल कर देहली घूमने आई थी।
लाल क़िले भी गई।
शाही हम्माम में कुछ बुरक़ेवालियाँ दिखाई दीं।
'बीबीजी!' अकस्मात् धीरे से उनमें से एक ने आ कर मेरा कंधा छुआ।
मैंने आश्चर्य से देखा, खुदैजा थी! — लंबी, पीली, गालों की हड्डियाँ उभरी हुई, आँखों में गड्ढे पड़े हुए - खुदैजा ही थी।
'अरे भाभी तुम, वाह।
!' मैंने उसका हाथ पकड़ लिया।
'राज़ी रहीं बीबीजी! अच्छा, शादी हो गई? मुबारिक।
' उसने फुसफुसा कर कहा।
और सिर्फ़ पहचान करने-कराने को उसने जो बुरका उठा दिया था उसे फिर डाल लिया, हालाँकि उस समय वहाँ कोई मर्द न था।
खुदैजा के इस व्यवहार पर मुझे आश्चर्य हुआ।
स्वच्छंद हिरनी अब खूँटे से बँधी बकरी थी।
'वाह, अब तुम एकदम बंदगोभी हो गई, भाभी!' 

'हमेशा ही बेवक़ूफ़ थोड़ी ही बनी रहूँगी,' उसने धीमे से उत्तर दिया, 'अब तो अक़्ल आ गई है।
' 

'अच्छा, अक़्ल आ गई है? अब तो बड़ी उर्दूदाँ बन गई हो।
हमें तो भई नहीं आई अक़्ल।
उसी तरह बेलगाम घूमती हूँ।
' 

उसने जाली में से एक बार देखा और पलकें झुका लीं।
उसकी साथिनें बाहर पहुँच चुकी थीं।
नन्हें ने जो अब बारह-तेरह साल का हो गया था, रक़ीब की तरह पुकारा - 'भाभी!' 

और खुदैजा उम्रक़ैदी की तरह मुड़-मुड़ कर पीछे देखती हुई चली गई।
जब तक गाड़ी नहीं चली थी, बलराज जैसे नशे में था।
यह शोर-गुल से भरी दुनिया उसे एक निरर्थक तमाशे के समान जान पड़ती थी।
प्रकृति उस दिन उग्र रूप धारण किए हुए थी।
लाहौर का स्टेशन।
रात के साढ़े नौ बजे।
कराची एक्सप्रेस जिस प्लेटफ़ार्म पर खड़ी थी, वहाँ हज़ारों मनुष्य जमा थे।
ये सब लोग बलराज और उसके साथियों के प्रति, जो जानबूझकर जेल जा रहे थे, अपना हार्दिक सम्मान प्रकट करने आए थे।
प्लेटफ़ार्म पर छाई हुई टीनों पर वर्षा की बौछारें पड़ रही थीं।
धू-धू करके गीली और भारी हवा इतनी तेज़ी से चल रही थी कि मालूम होता था, वह इन सब संपूर्ण मानवीय निर्माणों को उलट-पुलट कर देगी, तोड़-फ़ोड़ डालेगी।
प्रकृति के इस महान उत्पात के साथ-साथ जोश में आए हुए उन हज़ारों छोटे-छोटे निर्बल-से देहधारियों का जोशीला कंठस्वर, जिन्हें 'मनुष्य' कहा जाता है— 

बलराज राजनीतिक पुरुष नहीं है! मुल्क की बातों से या कांग्रेस से उसे कोई सरोकार नहीं।
वह एक निठल्ला कलाकार है।
माँ-बाप के पास काफ़ी पैसा है।
बलराज पर कोई बोझ नहीं।
यूनिवर्सिटी से एम।
ए।
का इम्तिहान इज़्ज़त के साथ पास कर वह लाहौर में ही रहता है।
लिखता-पढ़ता है, कविता करता है, तस्वीरें बनाता है और बेफ़िक्री से घूम-फिर लेता है।
विद्यार्थियों में वह बहुत लोकप्रिय है।
माँ-बाप मुफ़स्सिल में रहते हैं, और बलराज को उन्होंने सभी तरह की आज़ादी दे रखी है।
ऐसा निठल्ला बलराज कभी कांग्रेस-आंदोलन में सम्मिलित होकर जेल जाने की कोशिश करेगा, इसकी उम्मीद किसी को नहीं थी।
किसी को मालूम नहीं कि कब और क्यों उसने यह अनहोनी बात करने का निश्चय कर लिया।
लोगों को इतना ही मालूम है कि बारह बजे के क़रीब विदेशी कपड़े की किसी दुकान के सामने जाकर उसने दो-एक नारे लगाए, चिल्लाकर कहा कि विदेशी वस्त्र पहनना पाप है, और दो-एक भले मानसों से प्रार्थना की कि वे विलायती माल न खरीदें।
नतीजा यह हुआ कि वह गिरफ़्तार कर लिया गया।
उसी वक़्त उसका मामला अदालत में पेश हुआ और उसे छह महीने की सादी सज़ा सुना दी गई।
बलराज के मित्रों को यह समाचार तब मालूम हुआ, जब एक बंद लारी में बैठाकर उसे मिन्टगुमरी जेल में भेजने के लिए स्टेशन की ओर रवाना कर दिया गया था।
लोग—विशेषकर कॉलेजों के विद्यार्थी—बलराज के जय-जयकारों से आसमान गुँजा रहे थे; परंतु वह जैसे जागते हुए भी सो रहा था।
चारों ओर का विक्षुब्ध वातावरण, आसमान से गाड़ी की छत पर अनंत वर्षा की बौछार और हज़ारों कंठों का कोलाहल बलराज के लिए जैसे यह सब निरर्थक था।
उसकी आँखों में गहरी निराशा की छाया थी, उसके मुँह पर विषादभरी गहरी गंभीरता अंकित थी और उसके होंठ जैसे किसी ने सी दिए थे।
उसके दोस्त उससे पूछते थे कि आख़िर क्या सोचकर वह जेल जा रहा है।
परंतु वह जैसे बहरा था, गूँगा था, न कुछ सुनता था, न कुछ बोलता था।
कांग्रेस के उन पंद्रह-बीस स्वयंसेवकों में से बलराज एक को भी नहीं जानता था, और न उसके कपड़े खद्दर के थे।
परंतु उन सब वालंटियरों में एक भी व्यक्ति उसके समान पढ़ा-लिखा, प्रतिभाशाली और संपन्न घराने का नहीं था।
इससे वे सब लोग बलराज को इज़्ज़त की निगाह से देख रहे थे।
गाड़ी चली तो उन सबसे मिलकर कोई गीत गाना शुरू किया और बलराज अपनी जगह से उठकर दरवाज़े के सामने आ खड़ा हुआ।
डिब्बे की सभी खिड़कियाँ बंद थीं।
बलराज ने दरवाज़े पर की खिड़की खोल डाली।
एक ही क्षण में वर्षा के थपेड़ों से उसका संपूर्ण मुँह भीग गया, बाल बिखर गए, मगर बलराज ने इसकी परवा नहीं की।
खिड़की खोले वह उसी तरह खड़े रहकर बाहर के घने अंधकार की ओर देखने लगा, जैसे इस सघन अंधकार में बलराज के लिए कोई गहरी मतलब की बात छिपी हुई हो।
एक स्वयंसेवक ने बड़ी इज़्ज़त के साथ बलराज से कहा- आप बुरी तरह भीग रहे हैं।
इच्छा हो तो आकर लेट जाइए।
बलराज ने इस बात का कोई जवाब नहीं दिया।
परंतु जिस निगाह से उसने उस स्वयंसेवक की ओर देखा, उससे फिर किसी को यह हिम्मत नहीं हुई कि वह उससे कोई और अनुरोध कर सके।
खिड़की में से सिर बाहर निकालकर बलराज देख रहा है।
उस घने अंधकार में, न जाने किस-किस दिशा से आ-आकर वर्षा की तीखी-सी बूँदें उसके शरीर पर पड़ रही हैं।
न जाने किधर सनसनाती हुई हवा उसके बालों को झटके दे-देकर कभी इधर और कभी उधर हिला रही है।
इस घने अंधकार में, जैसे बिना किसी बाधा के, बलराज ने एक गहरी साँस ली।
उसकी इस बाधा-विहीन ठंडी साँस ने जैसे उसकी आँखों के द्वार भी खोल दिए।
बलराज की आँखों में आँसू भर आए और प्रकृति-माता के आँचल का पानी मानो तत्परता के साथ उसके आँसुओं को धोने लगा।
इसके बाद बलराज को कुछ जान नहीं पड़ा कि किसने, कब और किस तरह धीरे से उसे एक सीट पर लिटा दिया।
किसी तरह की आपत्ति किए बिना वह लेट गया, और उसी क्षण उसने आँखें मूँद ली।
(दो) 

चार साल पहले की बात।
पहाड़ पर आए बलराज को अधिक दिन नहीं हुए।
वह अकेला ही यहाँ चला आया था।
अपने होटल का भोजन कर, रात की पोशाक पहन, वह अभी लेटा ही था कि उसे दरवाज़े पर थपथपाहट की आवाज़ सुनाई दी।
बलराज चौंककर उठा और उसने दरवाज़ा खोल दिया।
उसका ख़याल था कि शायद होटल का मैनेजर किसी ज़रूरी काम से आया होगा, अथवा कोई डाक-वाक होगी।
मगर नहीं, दरवाज़े पर एक महिला खड़ी थी—बलराज की रिश्ते की बहन।
वह यहाँ मौजूद है, यह तो बलराज को मालूम था, परंतु उसे बलराज का पता कैसे ज्ञात हो गया, इस संबंध में वह अभी कुछ भी सोच नहीं पाया था कि उसकी निगाह एक और लड़की पर पड़ी, जो उसकी बहन के साथ थी।
बलराज खुली तबीअत का युवक नहीं है, फिर भी उस लड़की के चेहरे पर उसे एक ऐसी मुस्कान-सी दिखाई दी, जो मानो पारदर्शक थी।
मुस्कराहट की ओट में जो हृदय था, उसकी झलक साफ़-साफ़ देखी जा सकती थी।
बलराज ने अनुभव किया, जैसे इस लड़की को देखकर चित्त आह्लाद से भर गया है।
उसी वक़्त आग्रह के साथ वह उन दोनों को अंदर ले गया।
कुशलक्षेम की प्रारंभिक बातों के बाद बलराज की बहन ने उस बालिका का परिचय दिया- यह कुमारी ऊषा है।
अभी दसवीं क्लास में पढ़ रही है।
बलराज की बहन क़रीब एक घंटे तक वहाँ रही।
सभी तरह की बातें उसने बलराज से कीं, परंतु ऊषा ने इस संपूर्ण बातचीत में ज़रा भी हिस्सा नहीं लिया।
अपनी आँखें नीची करके और अपने मुँह को कोहनी पर टेककर वह लगातार मुस्कराती रही, हँसती रही और मानो फूल बिखेरती रही।
**** 

तीसरे दर्जे की लकड़ी की सीट पर लेटे-लेटे बलराज अर्द्ध-चेतना में देख रहा है, चार साल पहले के एक स्वच्छ दिन की दोपहरिया।
होटल में सन्नाटा है।
कमरे में तीन जने हैं।
बलराज है, उसकी बहन है, और दसवीं जमात में पढ़ने वाली पंद्रह बरस की ऊषा है।
बलराज अपने पलंग पर एक चादर ओढ़े बैठा है, उसकी बहन बातें कर रही है, और ऊषा मुस्करा रही है, और लगातार मुस्कराए जा रही है।
(तीन) 

कुछ ही दिन बाद की बात है।
ऊषा की माँ ने बलराज और उसकी बहन को अपने यहाँ चाय के लिए निमंत्रित किया।
बलराज ने तब ऊषा को अधिक नज़दीक से देखा।
उसकी बहन उसे ऊषा के कमरे में ले गई।
तीसरी मंज़िल के बीचो-बीच साफ़-सुथरा छोटा-सा एक कमरा था, एक तरफ़ सितार, वायलिन आदि कुछ वाद्य-यंत्र रखे हुए थे।
दूसरी ओर एक तिपाई पर कुछ किताबें अस्त-व्यस्त दशा में पड़ी थीं।
इस तिपाई के पास एक कुर्सी रखी थी।
बलराज को इस कुर्सी पर बैठाकर उसकी बहन और ऊषा पलंग पर बैठ गई।
चाय में अभी देर थी और ऊषा की अम्मा रसोईघर में थी।
इधर बलराज की बहन ने पढ़ाई-लिखाई के संबंध में ऊषा से अनेक तरह के सवाल करने शुरू किए, उधर बलराज की निगाह तिपाई पर पड़ी हुई एक कापी पर गई।
कापी खुली पड़ी थी।
गणित के ग़लत या सही सवाल इन पन्नों पर हल किए गए थे।
इन सवालों के आस-पास जो ख़ाली जगह थी, उस पर स्याही से बनाए गए अनेक चेहरे बलराज को नज़र आए—कहीं सिर्फ़ आँख थी, कहीं नाक और कहीं मुँह।
जैसे आकृति-चित्रण का अभ्यास किया जा रहा है।
बलराज ने यह सब एक उड़ती नज़र से देखा, और यह देखकर उसे सचमुच आश्चर्य हुआ कि पंद्रह बरस की ऊषा आकृति-चित्रण में इतनी कुशल कहाँ से हो गई।
हिम्मत कर बलराज ने कापी का पृष्ठ पलट दिया।
दूसरे ही पृष्ठ पर एक ऐसा पोपला चेहरा अंकित था, जिसके सारे दाँत ग़ायब थे।
चित्र सचमुच बहुत अच्छा बना था।
उसके नीचे सुडौल अक्षरों में लिखा था—'गणित मास्टर'।
बलराज के चेहरे पर सहसा मुस्कराहट घूम गई।
इसी समय ऊषा की भी निगाह बलराज पर पड़ी।
उसी क्षण वह सभी कुछ समझ गई।
बातचीत की ओर से उसका ध्यान हट गया और लज्जा से उसका मुँह नीचे की ओर झुक गया।
इसी समय बलराज की बहन ने अपने भाई से कहा- ऊषा को लिखने का शौक़ भी है।
तुमने भी उसकी कोई चीज़ पढ़ी है? 

बलराज ने उत्सुकतापूर्वक कहा- “कहाँ? ज़रा मुझे भी तो दिखाइए।
ऊषा अभी तक इस बात का कोई जवाब दे नहीं पाई थी कि बलराज ने किताबों के ढेर में से एक कापी और खींच निकाली।
यह कापी अंग्रेज़ी अनुवाद की थी।
इस अनुवाद में भी ख़ाली जगह का प्रयोग हाथ, नाक, कान, मुँह आदि बनाने में किया गया था।
बलराज पृष्ठ पलटता गया।
एक जगह उसने देखा कि 'मेरा घर' शीर्षक एक सुंदर गद्य-कविता ऊषा ने लिखी है।
बलराज ने इसे एक ही निगाह में पढ़ लिया।
पढ़कर उसने संतोष की एक साँस ली।
प्रशंसा के दो-एक वाक्य कहे और इस संबंध में अनेक प्रश्न ऊषा से कर डाले।
पंद्रह-बीस मिनट इसी प्रकार निकल गए।
उसके बाद किसी काम से ऊषा को नीचे चले जाना पड़ा।
बलराज ने तब एक और छोटी-सी नोटबुक उस ढेर से खोज निकाली।
इस नोटबुक के पहले पृष्ठ पर लिखा था—‘निजी और व्यक्तिगत।
' मगर बलराज इस कापी को देख डालने के लोभ का संवरण न कर सका।
कापी के सफे उसने पलटे।
देखा एक जगह बिना किसी शीर्षक के लिखा था— 

ओ! मेरे देवता! 

तुम कौन हो, कैसे हो, कहाँ हो—मैं यह सब कुछ भी नहीं जानती, मगर फिर भी मेरा दिल कहता है कि सिर्फ़ तुम्हीं मेरे हो, और मेरा कोई भी नहीं।
रात बढ़ गई है।
मैंने अपनी खिड़की खोल डाली है।
चारों ओर गहरा सन्नाटा है।
सामने की ऊँची पहाड़ी की बर्फ़ीली चोटियाँ चाँदनी में चमक रही हैं।
घर के सब लोग सो गए हैं।
सारा नगर सो गया है, मगर मैं जाग रही हूँ।
अकेली मैं।
पढ़ना चाहती थी; मगर और नहीं पढ़ूँगी।
पढ़ नहीं सकूँगी।
सो भी नहीं सकूँगी, क्योंकि उन बर्फ़ीली चोटियों पर से तुम मुझे पुकार रहे हो।
मैंने तो तुम्हारी पुकार सुन ली है; परंतु मन-ही-मन तुम्हारी उस पुकार का मैं जो जवाब दूँगी, उसे क्या तुम सुन सकोगे, मेरे देवता? 

वह पृष्ठ समाप्त हो गया।
बलराज अगला पृष्ठ पलट ही रहा था कि ऊषा कमरे में आ पहुँची।
बलराज के हाथों में वह कापी देखकर वह तड़प-सी उठी, सहसा बलराज के बहुत निकट आकर और अपना हाथ बढ़ाकर उसने कहा- माफ़ कीजिए।
यह कापी मैं किसी को नहीं दिखाती।
यह मुझे दे दीजिए।
बलराज पर मानो घड़ों पानी पड़ गया, और स्तब्ध-सी दशा में उसने वह कापी ऊषा के हाथों में पकड़ा दी।
अपनी उद्विग्नता पर मानो ऊषा अब लज्जित-सी हो उठी।
उसने वह कापी बलराज की ओर बढ़ाकर ज़रा नरमी से कहा- अच्छा, आप देख लीजिए, पढ़ लीजिए।
मैं आपको नहीं रोकूँगी।
और यह कहकर वह नोटबुक उसने बलराज के सामने रख दी; मगर बलराज अब उस कापी को हाथ लगाने की भी हिम्मत नहीं कर सका।
उसके बाद बलराज ही के अनुरोध पर ऊषा ने गाकर भी सुना दिया।
अनेक चुटकुले सुनाए।
वह जी खोलकर हँसती भी रही, मगर पंद्रह बरस की इस छोटी-सी बालिका के प्रति, ऊपर की घटना से, बलराज के हृदय में सम्मानपूर्ण दशहत का जो भाव पैदा हो गया था, वह हट न सका।
*** 

वर्षा की बौछार के कुछ छींटे सोए हुए बलराज के नंगे पैरों पर पड़े।
शायद उसे कुछ सर्दी-सी प्रतीत हुई।
वह देखने लगा—सबसे ऊँची मंज़िल पर ठीक बीचो-बीच एक कमरा है।
कमरे के मध्य में एक खिड़की है।
इस खिड़की में से बलराज सामने की ओर देख रहा है।
चाँदनी रात है।
मकान में, सड़क पर, नगर में सभी जगह सन्नाटा है।
सामने की पहाड़ी की बर्फ़ीली चोटी चाँदनी में चमक रही है।
रह-रहकर ठंडी हवा के झोंके खिड़की की राह से कमरे से आते हैं और बलराज के शरीर भर में एक सिहरन-सी उत्पन्न कर जाते हैं।
सहसा दूर पर वीणा की मधुर ध्वनि सुनाई पड़ने लगी।
बलराज ने देखा कि चमकती हुई बर्फ़ीली चोटी पर एक अस्पष्ट-सा चेहरा दिखाई देने लगा।
यह चेहरा तो उसका देखा-भाला हुआ है।
बलराज ने पहचाना—ओह, यह तो ऊषा है! आज की नहीं, आज से चार साल पहले की।
वीणा की ध्वनि क्रमश: और भी अधिक करुण हो उठी।
वह मानो पुकार-पुकारकर कहने लगी—'ओ मेरे देवता! ओ मेरे देवता!' 

(चार) 

दूसरे ही दिन बलराज की बहन ने उसे सिनेमा देखने के लिए निमंत्रित किया।
ऊषा भी साथ ही थी।
भयानक रस का चित्र था।
बोरिस कारलोफ का फ्रैंकंस्टाइन।
बलराज मध्य में बैठा।
उसकी बहन एक ओर, और ऊषा दूसरी ओर।
खेल शुरू होने में अभी कुछ देर थी।
बातचीत में बलराज को ज्ञात हुआ कि ऊषा ने अभी तक अधिक फ़िल्में नहीं देखी हैं और न उसे सिनेमा देखने का कोई विशेष चाव ही है।
खेल शुरू हुआ।
सचमुच डराने वाला।
श्मशान से मुर्दा खोदकर लाया जाना; प्रयोगशाला में सूखे शव की मौजूदगी, अकस्मात् मुर्दे का जी उठना, यह सभी कुछ डराने वाला था।
बालिका ऊषा का किशोर हृदय धक-धक करने लगा और क्रमश: वह अधिकाधिक बलराज के निकट होती चली गई।
आख़िरकार एक जगह वह भय से सिहर-सी उठी और बहुत अधिक विचलित होकर उसने बलराज का हाथ पकड़ लिया।
फ्रैंकंस्टाइन ने बड़ी निर्दयता से एक अबोध बालिका का ख़ून कर दिया था।
ऊषा के काँपते हुए हाथ के स्पर्श से बलराज को ऐसा अनुभव हुआ, जैसे उसके शरीर भर में प्राणदायिनी बिजली-सी घूम गई हो।
उसने बालिका के हाथ को बड़ी नरमी के साथ थोड़ा-सा दबाया।
ऊषा ने उसी क्षण अपना हाथ वापस खींच लिया।
खेल समाप्त हुआ।
बलराज ने जैसे इस खेल में बहुत कुछ पा लिया हो, परंतु प्रकाश में आकर जब उसने ऊषा का मुँह देखा, तो उसे साफ़ दिखाई दिया कि बालिका के चेहरे पर हल्की-सी सफ़ेदी आ जाने के अतिरिक्त और कोई भी अंतर नहीं आया।
उसकी आँख उतनी ही पवित्र और अबोध थी, जितना खेल शुरू होने से पहले।
उत्सुकता को छोड़कर और किसी का भाव उसके चेहरे पर लेशमात्र भी चिह्न नहीं था।
बलराज ने यह देखा और देखकर जैसे वह कुछ लज्जित-सा हो गया।
* * * 

गाड़ी एक स्टेशन पर आकर खड़ी हो गई।
बलराज कुछ उनींदा-सा हो गया।
उसकी आँखें ज़रा-ज़रा खुली हुई थीं।
सामने की सीट पर एक दढ़ियल सिपाही अजीब ढंग से मुँह बनाकर उबासियाँ ले रहा था।
बलराज को ऐसा प्रतीत हुआ, जैसे फ्रैंकंस्टाइन का भूत सामने से चला आ रहा है।
लैंप के निकट से एक छोटी-सी तितली उड़ी और बलराज के हाथ को छूती हुई नीचे गिर पड़ी।
बलराज को अनुभव हुआ, मानो ऊषा ने उसका हाथ पकड़ा है।
बहुत दूर से इंजन की सीटी सुनाई दी।
बलराज को ऐसा जान पड़ा, जैसे ऊषा चीख़ उठी हो।
उसके शरीर भर में एक कंपन-सा दौड़ गया।
मुमकिन था कि बलराज की नींद उचट जाती, परंतु इसी समय गाड़ी चलने लगी और उसके हल्के-हल्के झूलों ने उसके उनींदेपन को दूर कर दिया।
(पाँच) 

शर्मीली तबीअत का होते हुए भी बलराज काफ़ी सामाजिक है।
अपरिचित या अल्प-परिचित लोगों से मिलना-जुलना और उन पर अच्छा प्रभाव डाल सकना उसे आता है; परंतु न जाने क्या कारण है कि ऊषा के सामने आकर वही बलराज कुछ भीगी बिल्ली-सा बन जाता है।
ऊषा अब लाहौर के ही एक कॉलेज में एम।
ए।
में पढ़ रही है।
अब वह सुसंस्कृत, सभ्य और सामाजिक नवयुवती बन गई है।
बलराज अब किसी कॉलेज में नहीं पढ़ता, फिर भी स्थानीय कॉलेजों के विद्यार्थियों में अत्यधिक लोकप्रिय है और विद्यार्थियों का नेता है।
सभा-सोसाइटियों में ख़ूब हिस्सा लेता है, बहुत अच्छा भाषण दे सकता है।
वह कवि है, लेखक है, चित्रकार है और ऊषा भी जानती है कि वह सभी कुछ है।
इसी कारण वह बलराज को विशेष इज़्ज़त की निगाह से देखती है।
परंतु बलराज जब ऊषा के सामने पहुँचता है, तब वह बड़ी निराशा के साथ अनुभव करता है कि उसकी वह संपूर्ण प्रतिभा, ख्याति और वाक्-शक्ति न जाने कहाँ जाकर छिप गई है।
सूरज डूब चुका था और बलराज लारेंस बाग़ की सैर कर रहा था।
अँधेरा बढ़ने लगा और सड़कों की बत्तियाँ एक साथ जगमगा उठीं।
बाग़ में एक कृत्रिम पहाड़ी है।
इस पहाड़ी के पीछे की सड़क पर अधिक आवागमन नहीं रहता।
बलराज आज कुछ उदास और दु:खी था।
वह धीरे-धीरे इसी सड़क पर बढ़ा चला जा रहा था।
इसी समय उसके नज़दीक से एक ताँगा गुज़रा।
बलराज ने उड़ती निगाह से देखा, ताँगे पर दो युवतियाँ सवार हैं।
अगले ही क्षण एक लड़की ने प्रणाम किया।
बलराज के शरीर भर में आह्लाद की लहर-सी घूम गई।
ओह, यह तो ऊषा है! बलराज ने ऊषा के प्रणाम का कुछ इस तरह जवाब दिया, जिससे उसने समझ लिया कि जैसे वह उसे ठहरने का इशारा कर रहा है।
ताँगा कुछ दूर निकल गया था, ऊषा ने ताँगा ठहरवा लिया और स्वयं उतरकर बलराज के निकट चली आई।
आते ही बड़े सहज भाव से उसने पूछा- कहिए, क्या बात है? 

बलराज को कुछ भी नहीं सूझा।
उसने ताँगा ठहरने का इशारा बिलकुल नहीं किया था, परंतु यह बात वह इस वक़्त किस तरह कह सकता था! नतीजा यह हुआ कि बलराज ऊषा के चेहरे की ओर ताकता ही रह गया।
ऊषा कुछ हतप्रभ-सी हो गई।
फिर भी, बात चलाने की गरज़ से उसने कहा- आपकी 'सराय पर' शीर्षक कविता मैंने कल ही पढ़ी थी।
आपने कमाल कर दिया है।
बलराज ने यों ही पूछ लिया- आपको वह पसंद आई? 

ख़ूब।
इसके बाद बलराज फिर चुप हो गया।
शायद उसके हृदय में अनेक भावों की आँधी-सी उठ खड़ी हुई कि कुछ भी व्यक्त कर सकना उसके लिए आसान नहीं था।
जिस तरह तंग गले की बोतल ऊपर तक भर दी जाने के बाद, अपनी आंतरिक प्रचुरता के कारण ही, उलटा देने पर भी ख़ाली नहीं हो पाती, उसी तरह बलराज के हार्दिक भावों की घनता ही उसे मूक बनाए हुए थी।
ऊषा प्रणाम करके लौटने ही लगी कि बहुत धीरे से बलराज ने पुकारा- ऊषा! 

ऊषा घूमकर खड़ी हो गई।
मुँह से उसने कुछ भी नहीं कहा, परंतु उसकी आँखों में एक बड़ा-सा प्रश्नवाचक चिह्न साफ़ तौर से पढ़ा जा सकता था।
बलराज ने बड़ी शिथिल आवाज़ में कहा- आपको देखकर न जाने मुझे क्या हो जाता है! 

ऊषा यह सुनने के लिए तैयार नहीं थी।
फिर भी वह चुपचाप खड़ी रही।
क्षण-भर रुककर बलराज ने कहा- आप सोचती होंगी, यह अजब बेहूदा आदमी है।
न हँसना जानता है, न बोलना जानता है, मगर सच मानिए।
बीच ही में बाधा देकर ऊषा ने कहा- मैं आपके बारे में कभी कुछ नहीं सोचती; मगर आपको यह होता क्या जा रहा है? 

बलराज के चेहरे पर हवाइयाँ-सी उड़ने लगीं।
उसे ऊषा के स्वर में कुछ कठोरता-सी प्रतीत हुई।
तो भी बड़े साहस के साथ उसने कहा- मैं अपने आंतरिक भाव व्यक्त नहीं कर सकता।
ऊषा ने चाहा कि वह इस गंभीरतम बात को हँसकर उड़ा दे; मगर कोशिश करने पर भी वह हँस नहीं सकी।
वह कुछ भयभीत-सी हो गई।
उसने कहा- मैं जाती हूँ।
और वह घूमकर चल दी।
बलराज एक क़दम आगे बढ़ा।
उसके जी में आया कि वह लपककर ऊषा का हाथ पकड़ ले, परंतु वह ऐसा न कर सका।
एक क़दम आगे बढ़कर वह पीछे की ओर घूम गया।
उसी वक़्त ताँगे पर से एक नारी-कंठ सुनाई दिया- ऊषा! ऊषा! 

(छः) 

अभी परसों की ही बात है।
गर्मियों की इन छुट्टियों में लाहौर से विद्यार्थियों की दो टोलियाँ सैर के लिए चलने वाली थीं—एक सीमाप्रांत की ओर और दूसरी कुल्लू से शिमला के लिए।
इस दूसरी टोली का संगठन बलराज ने किया था, और वही इस टोली का मुखिया भी था।
ऊषा के दिल में अभी तक बलराज के लिए आदर और सहानुभूति के भाव थे।
बलराज के मानसिक अस्वास्थ्य को देखकर उसे सचमुच दु:ख होता था।
वह अपने स्वाभाविक सहज व्यवहार द्वारा बलराज के इस मानसिक अस्वास्थ्य की चिकित्सा कर डालना चाहती थी।
और संभवत: यही कारण था कि वह उसके साथ, अन्य दो-तीन लड़कियों समेत, कुल्लू यात्रा पर जाने को भी तैयार हो गई थी।
परंतु अभी परसों की ही बात है।
शाम के समय बलराज ने अपनी पार्टी के सभी सदस्यों को चाय पर निमंत्रित किया।
घंटे-दो-घंटे के लिए बलराज के यहाँ अच्छी चहल-पहल रही।
हँसी-मज़ाक हुआ, गाना-बजाना हुआ और पर्वत-यात्रा के विस्तृत प्रोग्राम पर भी विचार होता रहा।
चाय के बाद, जब सभी लोग चले गए, बलराज ऊषा को उसके निवास-स्थान तक पहुँचाने के लिए साथ चल दिया।
ऊषा ने इस बात पर कोई आपत्ति नहीं की।
माल रोड पर पहुँचकर बलराज ने प्रस्ताव किया कि ताँगा छोड़ दिया जाए और पैदल ही लारेंस बाग़ का चक्कर लगाकर घर जाया जाए।
ऊषा ने यह प्रस्ताव भी बिना किसी बाधा के स्वीकार कर लिया।
दोनों जने ताँगे से उतरकर पैदल चलने लगे।
ऊषा ने अनेक बार यह प्रयत्न किया कि कोई बात शुरू की जाए।
बलराज भी आज अपेक्षाकृत कम उद्विग्न प्रतीत हो रहा था।
फिर भी कोई भी बात मानो चली नहीं, पनप ही नहीं पाई।
क्रमश: वे दोनों नकली पहाड़ी के पीछे की सड़क पर जा पहुँचे।
इस समय तक साँझ डूब चुकी थी, और सड़कों पर की बत्तियाँ जगमगाने लगी थीं।
इस निस्तब्धता में दोनों जने चुपचाप चले जा रहे थे कि मौलश्री के एक घने पेड़ के नीचे पहुँचकर बलराज सहसा रुक गया।
ऊषा ने भी खड़े होकर पूछा- आप रुक क्यों गए? 

बलराज ने कहा- उस दिन की बात याद है? 

उसका स्वर भारी होकर लड़खड़ाने लगा था।
ऊषा कुछ घबरा-सी गई।
बात टाल देने की गरज़ से उसने कहा, चलिए वापस लौट चला जाए।
देर हो गई है।
मगर बलराज अपनी जगह से नहीं हिला।
मालूम होता था कि उसके दिल में कोई चीज़ इतनी ज़ोर से समा गई कि वह उसका दम घोंटने लगी है।
बलराज के चेहरे पर पसीने की बूँदें चमकने लगीं।
काँपते हुए स्वर में उसने कहा- ऊषा! अगर तुम जानतीं कि मैं दिन-रात क्या सोचता रहता हूँ! 

ऊषा अब भी चुप थी।
उसके हृदय में विद्रोह की आग भभक पड़ी, मगर फिर भी वह चुपचाप खड़ी रही।
सहन करती रही।
बलराज ने फिर से कहा- ऊषा! तुम मुझ पर तरस खाओ।
मुझ पर नाराज़ मत होओ।
ऊषा ने कठोर और दृढ़ स्वर में कहा-  आपको नहीं मालूम क्या हो गया है।
अगर आपने अब एक भी बात इस तरह की और कही, तो मैं आपसे कभी नहीं बोलूँगी।
बलराज यह सुनकर भी सँभल नहीं सका।
उसकी आँखों में आँसू भर आए और बड़े अनुनय के साथ उसने ऊषा का हाथ पकड़ लिया।
ऊषा ने तड़पकर अपना हाथ छुड़ा लिया और शीघ्रता से एक तरफ़ को बढ़ चली।
चलते हुए, बहुत ही निश्चयपूर्ण स्वर में वह कहती गई- मैं आपके साथ कुल्लू नहीं जाऊँगी।
कुछ ही दूरी पर ऊषा को एक ख़ाली ताँगा मिला।
उस पर सवार होकर वह अपने घर की ओर चली गई।
अगले दिन सुबह बलराज ने अपनी पार्टी के सभी सदस्यों के नाम इस बात की सूचना भेज दी कि वह कुल्लू नहीं जा सकेगा।
किसी को मालूम भी नहीं हो पाया कि माज़रा क्या है और संपूर्ण पार्टी बर्ख़ास्त हो गई।
सीमा-प्रांत की ओर जाने वाली पार्टी सुबह की गाड़ी से ही पेशावर के लिए रवाना हुई है।
अब से सिर्फ़ चौदह घंटे पहले।
इस पार्टी को विदा देने के लिए बलराज भी स्टेशन पर पहुँचा था।
ऊषा भी इसी पार्टी के साथ गई थी।
अपने माँ-बाप से यात्रा पर जाने की अनुमति प्राप्त कर कहीं भी न जाना उसे उचित प्रतीत नहीं हुआ।
आज सुबह लाहौर स्टेशन पर ही बलराज ने इस पार्टी को कई तरह की नसीहतें दी थीं।
किसी को उसके आचरण में असाधारणता ज़रा भी प्रतीत नहीं हुई थी।
परंतु गाड़ी चलने से पहले ही, चुपचाप सबसे पृथक होकर वह तीसरे दर्जे के मुसाफ़िरों की भीड़ में जा मिला।
बलराज स्टेशन से बाहर आया, तो दुनिया जैसे उसके लिए अंधकारपूर्ण हो गई थी।
आसमान में सूरज बिना किसी बाधा के चमक रहा था।
सड़कों पर लोग सदा की तरह आ-जा रहे थे।
दुनिया के सभी कारोबार उसी तरह जारी थे, परंतु बलराज के लिए जैसे सभी ओर सूनापन व्याप्त हो गया था।
कहीं कुछ भी आकर्षण बाक़ी न रहा था।
सभी कुछ नीरस, फीका— बिलकुल फीका हो गया था।
सड़क के किनारे फुटपाथ पर बलराज धीरे-धीरे बिलकुल निरुद्देश्य भाव से चला जा रहा था।
हज़ारों, लाखों मनुष्यों से भरी यह नगरी बलराज के लिए जैसे बिलकुल निर्जन और सुनसान बन गई है।
रह-रहकर जो इतने लोग उसके निकट से निकल जाते हैं, उसकी निगाह में जैसे बिलकुल व्यर्थ और निर्जीव हैं, चलती-फिरती पुतलियों से बढ़कर और कुछ भी नहीं।
एक ख़ाली ताँगा बड़ी धीमी रफ़्तार से चला आ रहा था।
उसका कोचवान बड़ी मस्त और करुण-सी आवाज़ में गाता चला आता था— 

दो पहर अनाराँ दे! 

फट मिल जाँदे, बोल न जाँदे याराँ दे! 

दो पहर अनाराँ दे, 

सड़ गई ज़िन्दड़ी, लग गए ढेर अँगाराँ दे! 

बलराज ने यह सुना और उसके दिल में एक गहरी हूक-सी उठ खड़ी हुई।
निष्प्रयोजन वह धीरे-धीरे आगे बढ़ता चला गया, अंत में अनायास ही उसने अपने को विदेशी कपड़ों की एक दुकान के सामने पाया।
इन्दुमती अपने बूढ़े पिता के साथ विंध्याचल के घने जंगल में रहती थी।
जबसे उसके पिता वहाँ पर कुटी बनाकर रहने लगे, तब से वह बराबर उन्हीं के साथ रही; न जंगल के बाहर निकली, न किसी दूसरे का मुँह देख सकी।
उसकी अवस्था चार-पाँच वर्ष की थी जबकि उसकी माता का परलोकवास हुआ और जब उसके पिता उसे लेकर वनवासी हुए।
जबसे वह समझने योग्य हुई तबसे नाना प्रकार के बनैले पशु-पक्षियों, वृक्षावलियों और गंगा की धारा के अतिरिक्त यह नहीं जानती थी कि संसार वा संसारी सुख क्या है और उसमें कैसे-कैसे विचित्र पदार्थ भरे पड़े हैं।
फूलों को बीन-बीन कर माला बनाना, हिरणों के संग कलोल करना, दिन-भर वन-वन घूमना और पक्षियों का गाना सुनना; बस यही उसका काम था।
वह यह भी नहीं जानती थी कि मेरे बूढ़े पिता के अतिरिक्त और भी कोई मनुष्य संसार में है।
एक दिन वह नदी में अपनी परछाईं देखकर बड़ी मोहित हुई, पर जब उसने जाना कि यह मेरी परछाईं है, तब बहुत लज्जित हुई, यहाँ तक कि उस दिन से फिर कभी उसने नदी में अपना मुख नहीं निहारा।
गरमी की ऋतु-दोपहर का समय-जबकि उसके पिता अपनी कुटी में बैठे हुए गीता की पुस्तक देख रहे थे, वह नदी किनारे पेड़ों की ठंडी छाया में घूमती, फूलों को तोड़-तोड़ नदी में बहाती हुई कुछ दूर निकल गई थी, कि एकाएक चौंककर खड़ी हुई।
उसने एक ऐसी वस्तु देखी, जिसका उसे स्वप्न में भी ध्यान न था और जिसके देखने से उसके आश्चर्य का कोई ठिकाना न रहा।
उसने क्या देखा कि एक बहुत ही सुंदर बीस-बाईस वर्ष का युवक नदी के किनारे पेड़ की छाया में घास पर पड़ा सो रहा है।
इन्दुमती ने आज तक बूढ़े पिता को छोड़ किसी दूसरे मनुष्य की सूरत तक नहीं देखी थी।
वह अभी तक यही सोचे हुई थी कि यदि संसार में और भी मनुष्य होंगे तो वे भी मेरे पिता की भाँति ही होंगे और उनकी भी दाढ़ी-मूँछें पकी हुई होंगी।
उसने जब अच्छी तरह आँखें फाड़-फाड़कर उस परम सुंदर युवक को देखा तो अपने मन में निश्चय किया कि 'मनुष्य तो ऐसा होता नहीं, हो-न-हो यह कोई देवता होंगे क्योंकि मेरे पिता जब देवताओं की कहानी सुनाते हैं तो उनके ऐसे ही रूप-रंग बतलाते हैं।
' यह सोचकर वह मन में कुछ डरी और कुछ दूर हट पेड़ की ओट में खड़ी हो टकटकी बाँध उस युवक को देखने लगी।
मारे डर के युवक के पास तक न गर्इ और उसकी सुंदरता से मोहित हो कुटी की ओर भी अपना पैर न बढ़ा सकी।
यूँही घंटों बीत गए, पर इन्दुमती को न जान पड़ा कि मैं कितनी देर से खड़ी-खड़ी इसे निहार रही हूँ।
बहुत देर पीछे वह अपना जी कड़ा करके वृक्ष की ओट से निकल युवक के आगे बढ़ी।
दो ही चार डग चली होगी कि एकाएक युवक की नींद खुल गर्इ और उसने अपने सामने एक परम सुंदरी देवी-मूर्ति को देखा, जिसके देखने से उसके आश्चर्य की सीमा न रही।
मन-ही-मन सोचने लगा कि 'इस भयानक घनघोर जंगल में ऐसी मनमोहिनी परम सुंदरी स्त्री कहाँ से आर्इ? ऐसा रूप-रंग तो बड़े-बड़े राजाओं के रनिवास में भी दुर्लभ है, सो इस वन में कहाँ से आया? या तो मैं स्वप्न में स्वर्ग की सैर करता होऊँगा, या किसी देवकन्या या वनदेवी ने मुझे छलने के लिए दर्शन दिया होगा।
' यही सब सोच-विचार करता हुआ वह भी पड़ा-पड़ा इन्दुमती की ओर निहारने लगा।
दोनों की रह-रहकर आँखें चार हो जातीं, जिससे अचरज के अतिरिक्त और कोई भाव नहीं झलकता था।
यूँही परस्पर देखाभाली होते-होते एकाएक इन्दुमती के मन में किसी अपूर्व भाव का उदय हो आया, जिससे वह इतनी लज्जित हुई कि उसकी आँखें नीची और मुख लाल हो गया।
वह भागना चाहती थी।
चट युवक उठकर उसके सामने खड़ा हो गया और कहने लगा, 'हे सुंदरी, तुम देवकन्या हो या वनदेवी हो? चाहे कोई हो, पर कृपा कर तुमने दर्शन दिया है तो ज़रा-सी दया करो, ठहरो, मेरी बातें सुनो, घबराओ मत।
यदि तुम मनुष्य की लड़की हो तो डरो मत।
क्षत्री लोग स्त्रियों की रक्षा करने के सिवा बुराई नहीं करते।
सुनो, यदि तुम सचमुच वनदेवी हो तो कृपा कर मुझे इस वन से निकलने का सीधा मार्ग बता दो।
मैं विपत्ति का मारा तीन दिन से इस वन में भटक रहा हूँ, पर निकलने का मार्ग नहीं पाता।
और जो तुम मेरी ही भाँति मनुष्य जाति की हो तो मैं तुम्हारा 'अतिथि हूँ', मुझे केवल आज भर के लिए टिकने की जगह दो।
और अधिक मैं कुछ नहीं चाहता।
' 

युवक की बातें सुनकर इन्दुमती ने मन में सोचा कि 'तो क्या ये देवता नहीं है? हम लोगों ही की भाँति मनुष्य हैं? हो सकता है, क्योंकि जो ये देवता होते तो ऐसी मीठी-मीठी बातें बनाकर अतिथि क्यों बनते।
देवताओं को कमी किस बात की है, और वे क्या नहीं जानते जो हमसे वन का मार्ग पूछते।
तो यह मनुष्य ही होंगे, पर क्या मनुष्य इतने सुंदर होते और ऐसी मीठी बातें करते हैं? अहा! एक दिन मैं जल में अपनी सुंदरता देखकर ऐसी मोहित हुई थी, किंतु इनकी सुंदरता के आगे तो मेरा रूप-रंग निरा पानी है।
' इस तरह सोचते-विचारते उसने अपना सिर ऊँचा किया और देखा कि युवक अपनी बात का उत्तर पाने के लिए सामने एकटक लगा खड़ा है।
यह देख वह बहुत ही अधीनताई और मधुर स्वर से बोली कि 'मैं अपने बूढ़े पिता के साथ इस घने जंगल के भीतर एक छोटी-सी कुटी में, जो एक सुहावनी पहाड़ी की चोटी पर बनी हुई है, रहती हूँ, यदि तुम मेरे अतिथि होना चाहते हो तो मेरी कुटी पर चलो, जो कुछ मुझसे बनेगा, कंदमूल, फल-फूल और जल से तुम्हारी सेवा करूँगी।
मेरे पिता भी तुम्हें देखकर बहुत प्रसन्न होंगे।
' इतना कहकर वह युवक को अपने साथ ले पहाड़ी पगडंडी से होती हुई अपनी कुटी की ओर बढ़ी।
उसने जो युवक से कहा था कि 'मेरे पिता भी तुम्हें देखकर बहुत प्रसन्न होंगे' सो केवल अपने स्वभाव के अनुसार ही कहा था, क्योंकि वह यही जानती थी कि ऐसी सुंदर मूर्ति को देख मेरे पिता भी मेरी भाँति आनंदित होंगे, परंतु कुटी के पास पहुँचते ही उसका सब सोचा-विचारा हवा हो गया, उसके सुख का सपना जाता रहा और वह जिस बात को ध्यान में भी नहीं ला सकती थी वही आगे आर्इ।
अर्थात वह बूढ़ा अपनी लड़की को पराए पुरुष के साथ आती हुई देखकर मारे क्रोध के आग हो गया और अपनी कुटी से निकल युवक के आगे खड़ा हो यूँ कहने लगा, 'अरे दुष्ट! तू कौन है? क्या तुझे अपने प्राणों का मोह नहीं है जो तू बेधड़क मेरी कन्या से बोला और मेरी कुटी पर चला आया? तू जानता नहीं कि जो मनुष्य मेरी आज्ञा के बिना इस वन में पैर रखता है उसका सिर काटा जाता है? अच्छा, ठहर, अब तुझे भी प्राणदंड दिया जाएगा।
' इतना कह वह क्रोध से युवक की ओर घूरने लगा।
बिचारी इन्दुमती की विचित्र दशा थी, उसने आज तक अपने पिता की ऐसी भयानक मूर्ति नहीं देखी थी।
वह अपने पिता का ऐसा अनूठा क्रोध देख पहले तो डरी, फिर अपने ही लिए युवा बटोही बिचारे का प्राण जाते देख जी कड़ा कर बूढ़े के पैरों पर गिर पड़ी और रो-रो, गिड़गिड़ा-गिड़गिड़ाकर युवक के प्राण की भिक्षा माँगने लगी, और अपने पिता को अच्छी तरह समझा दिया कि, 'इसमें युवक का कोई दोष नहीं है, उसे मैं ही कुटी पर ले आर्इ हूँ।
यदि इसमें कोई अपराध हुआ तो उसका दंड मुझे मिलना चाहिए।
' कन्या की ऐसी अनोखी विनती सुनकर बुड्ढ़ा कुछ ठंडा हुआ और युवक की ओर देखकर बोला कि 'सुनो जी, इस अज्ञान लड़की की विनती से मैंने तुम्हारा प्राण छोड़ दिया, परंतु तुम यहाँ से जाने न पाओगे।
क़ैदी की तरह जन्म-भर तुम्हें यहाँ रहकर हमारी ग़ुलामी करनी पड़ेगी, और जो भागने का मंसूबा बाँधोगे तो तुरंत मारे जाओगे।
' इतना कहकर ज़ोर से बूढ़े ने सीटी बजार्इ, जिसकी आवाज़ दूर-दूर तक वन में गूँजने लगी और देखते-देखते बीस-पच्चीस आदमी हट्टे-कट्टे यमदूत की सूरत, हाथ में ढाल-तलवार लिए बुड्ढे के सामने आ खड़े हुए।
उन्हें देखकर उसने कहा, 'सुनो वीरो, इस युवक को (अँगुली से दिखाकर) आज से मैंने अपना बँधुवा बनाया है।
तुम लोग इस पर ताक लगाए रखना, जिससे यह भागने न पावे और इसकी तलवार ले लो।
बस जाओ।
' इतना सुनते ही वे सब के सब युवक से तलवार छीन, सिर झुकाकर चले गए पर इस नए तमाशे को देख इन्दुमती के होश-हवास उड़ गए।
जबसे उसने होश सँभाला तब से आज तक बुड्ढे को छोड़ किसी दूसरे मनुष्य की सूरत तक नहीं देखी थी, पर आज एकाएक इतने आदमियों को अपने पिता के पास देख वह बहुत ही सकपकाई पर डर के मारे कुछ बोली नहीं।
बुड्ढे ने युवक की ओर आँख उठाकर कहा, 'देखों, अब तुम मेरे बँधुवे हुए, अब से जो-जो मैं कहूँगा तुम्हें करना पड़ेगा।
उनमें पहिला काम तुम्हें यह दिया जाता है कि तुम इस सूखे पेड़ को (दिखलाकर) काट-काटकर लकड़ी को कुटी के भीतर रक्खो।
ध्यान रक्खो, यदि ज़रा भी मेरी आज्ञा टाली तो समझ लेना कि तुम्हारे धड़ पर विधाता ने सिर बनाया ही नहीं और इन्दुमती! तू भी कान खोलकर सुनले।
इस युवक के साथ यदि किसी तरह की भी बातचीत करेगी तो तेरी भी वही दशा होगी।
' इतना कहकर बुड्ढा कुटी के भीतर चला गया और फिर उसी गीता की पुस्तक को ले पढ़ने लगा।
बुड्ढे का विचित्र रंग-ढंग देखकर हमारे युवक के हृदय में कैसे-कैसे भावों की तरंगें उठी होंगी, इसे हम लिखने में असमर्थ हैं।
पर हाँ इतना तो उसने अवश्य निश्चय किया होगा कि 'यदि सचमुच यह सुंदरी इस बुड्ढे की लड़की हो तो विधाता ने पत्थर से नवनीत पैदा किया है।
' 

निदान बिचारा युवक अपने भाग्य पर भरोसा रखकर कुल्हाड़ा हाथ में ले पेड़ काटने लगा और इन्दुमती पास ही खड़ी-खड़ी टकटकी लगाए उसे देखने लगी।
दो ही चार बार के टाँगा चलाने से युवक के अंग-अंग से पसीने की बूँदें टपकने लगीं और वह इतने ज़ोर से साँस लेने लगा जिससे जान पड़ता था कि यदि यूँही घंटे-दो घंटे यह टाँगा चलावेगा तो अपनी जान से हाथ धो बैठेगा।
उसकी ऐसी दशा देखकर इन्दुमती ने उसके लिए फल और जल ला, आँखों में आँसू भरकर कहा, 'सुनो जी, ठहर जाओ, देखो यह फल और जल मैं लाई हूँ, इसे खा लो, ज़रा ठंडे हो लो, फिर काटना, छोड़ो, मान जाओ।
' युवक ने उसकी प्रेम भरी बातों को सुन कर कहा, 'सुंदरी, मैं सच कहता हूँ कि तुम्हारा मुँह देखने से मुझे इस परिश्रम का कष्ट ज़रा भी नहीं व्यापता, यदि तुम यूँही मेरे सामने खड़ी रही तो मैं बिना अन्न-जल किए सारे संसार के पेड़ काटकर रख दूँ और सुनो तो सही, अपने पिता की बातें याद करो, क्यों नाहक मेरे लिए अपने प्राण संकट में डालती हो? यदि वे सुन लेंगे तो क्या होगा? और मैं जो सुस्ताने लगूँगा तो लकड़ी कौन काटेगा? जब वे देखेंगे कि पेड़ नहीं कटा तो कैसे उपद्रव करेंगे! इसलिए हे सुशीले! मुझे मेरे भाग्य पर छोड़ दो।
' 

युवक की ऐसी करुणा-भरी बातें सुनकर इन्दुमती की आँखों से आँसू बहने लगे।
उसने बरज़ोरी युवक के हाथ से कुठार ले लिया और कहा, 'भई चाहे कुछ भी हो, पर ज़रा तो ठहर जाओ, मेरे कहने से मेरे लाए हुए फल खाकर ज़रा दम ले लो, तब तक तुम्हारे बदले मैं लकड़ी काटती हूँ।
' युवक ने बहुत समझाया पर वह न मानी और अपने सुकुमार हाथों से कुठार उठा कर पेड़ पर मारने लगी।
युवक ने जल्दी-जल्दी उसके बहुत कहने से कई एक फल खाकर दो घूँट जल पिया इतने ही में हाथ में नंगी तलवार लिए बुड्ढा कुटी से निकलकर युवक से बोला— 

'क्यों रे नीच! तेरी इतनी बड़ी सामर्थ्य कि आप तो बैठा-बैठा सुस्ता रहा है और मेरी लड़की से पेड़ कटवाता है? रह, अभी तेरा सिर काटता हूँ।
' फिर इन्दुमती की ओर घूमकर बोला, 'क्यों री ढीठ, तैंने मेरे मना करने पर भी इस दुष्ट से बातचीत की! रह जा, तेरा भी वध करता हूँ।
' 

बुड्ढे की बातें सुन युवक उसके पैरों पर गिर पड़ा और कहने लगा, 'महाशय, इस बिचारी का कोई अपराध नहीं है, इसे छोड़ दीजिए, जो कुछ दंड देना है वह मुझे दीजिए।
' 

इन्दुमती भी उसके पैर पर गिरकर कहने लगी, 'नहीं, नहीं, इसका कोई दोष नहीं है, मैंने बरज़ोरी इससे कुठार ले ली थी, इसलिए हे पिता! अपराधिनी मैं हूँ, मुझे दंड दीजिए, इन्हें छोड़ दीजिए।
' 

उन दोनों की ऐसी बातें सुनकर बुड्ढे ने कहा, 'अच्छा, आज तो मैं तुम दोनों को छोड़े देता हूँ, पर देखो फिर मेरी बातों का ध्यान न रक्खोगे तो मारे जाओगे।
' इतना कह बूढा कुटी में चला गया और वे दोनों एक-दूसरे का मुँह देखने लगे।
इन्दुमती बोली कि 'घबराओ मत, मेरे रहते तुम्हारा बाल भी बाँका न होगा।
' और युवक ने कहा, 'प्यारी, क्यों व्यर्थ मेरे लिए कष्ट सहती हो? जाओ, कुटी में जाओ।
' पर इन्दुमती उसके मुँह की ओर उदास हो देखने लगी और वह कुठार उठाकर पेड़ काटने लगा।
इतने ही में फिर बाहर आकर बुड्ढा बोला, 'ओ छोकरे! संध्या भई, अब रहने दे।
पर देख, कल दिन-भर में जो सारा पेड़ न काट डाला तो देखियो मैं क्या करता हूँ।
और सुनती है, री इन्दुमती! इसे कुटी में ले जाकर सड़े-गले फल खाने को और गदला पानी पीने को दे।
परंतु सावधान! मुख से एक अक्षर भी न निकलने पावे।
और सुन बे लड़के! ख़बरदार, जो इससे कुछ भी बातचीत की तो जीता न छोडूँगा।
' यह कहकर बूढा पहाड़ी पगडंडी से गंगा तट की ओर उतरने लगा और उसके जाने पर इन्दुमती मुसकाकर युवा का हाथ थामे हुई कुटी के भीतर गई और वहाँ जाकर उसने पिता की आज्ञा को मेट कर सड़े-गले फल और गदले पानी के बदल अच्छे-अच्छे मीठे फल और सुंदर साफ़ पानी युवक को दिया।
और युवक के बहुत आग्रह करने पर दोनों ने साथ फलाहार किया।
फिर दोनों बुड्ढे के आने में देर समझ बाहर चाँदनी में एक साथ ही चट्टान पर बैठकर बातें करने लगे।
आधी रात जा चुकी थी, वन में चारों ओर भयानक बनैले जंतुओं के गरजने की ध्वनि फेल रही थी।
चार आदमी हाथ में तलवार और बरछा लिए कुटी के चारों ओर पहरा दे रहे थे।
कुटी से थोड़ी ही दूर पर एक ढालुआँ चोटी पर दस-बारह आदमी बातें कर रहे थे।
चलिए पाठक! देखिए ये लोग क्या बातें करते हैं।
आहा! यह देखिए! इन्दुमती का पिता एक चटाई पर बैठा है और सामने दस-बारह आदमी हाथ बाँधे ज़मीन पर बैठे हैं।
बड़ी देर सन्नाटा रहा, फिर बूढ़े ने कहा— 

'सुनो भाइयो! इतने दिनों पीछे परमेश्वर ने हमारा मनोरथ पूरा किया।
जो बात एक प्रकार से अनहोनी थी सो आपसे आप हो गई।
यह परमेश्वर ने ही किया; नहीं तो बिचारी इन्दुमती का बेड़ा पार कैसे लगता।
देखो, जिस युवक की रखवाली के लिए आज तीसरे पहर मैंने तुम लोगों से कहा था, वह अजयगढ़ का राजकुमार, या यूँ कहो कि अब राजा है।
इसका नाम चंद्रशेखर है।
इसके पिता राजशेखर को उसी बेईमान काफ़िर इब्राहीम लोदी ने दिल्ली में बुला, विश्वासघात कर मार डाला था; तब से यह लड़का इब्राहीम की घात में लगा था।
अभी थोड़े दिन हुए जो बाबर से इब्राहीम की लड़ाई हुई है, उसमें चंद्रशेखर ने भेष बदल और इब्राहीम की सेना में घुसकर उसे मार डाला।
यह बात कहीं एक सेनापति ने देख ली और उसने चंद्रशेखर का पीछा किया।
निदान यह भागा और कई दिन पीछे उसे द्वन्द्व युद्व में मार अपने घोड़े को गँवा, राह भूलकर अपने राज्य की ओर न जाकर इस ओर आया और कल मेरी कन्या का अतिथि बना।
आज उसने यह सब ब्योरा जलपान करते-करते इन्दुमती से कहा, जिसे मैंने आड़ में खड़े होकर सब सुना।
वे दोनों एक-दूसरे को जी से चाहने लगे हैं।
तो इस बात के अतिरिक्त और क्या कहा जाए कि परमेश्वर ही ने इन्दुमती का जोड़ा भेज दिया है और साथ ही उस दयामय ने मेरी भी प्रतिज्ञा पूरी की।
' इतना सुनकर सभी ने जय ध्वनि के साथ हर्ष प्रकट किया और बूढ़ा फिर कहने लगा—'मेरी इन्दुमती सोलह वर्ष की हुई, अब उसे कुँआरी रखना किसी तरह उचित नहीं है और ऐसी अवस्था में जबकि मेरी प्रतिज्ञा भी पूरी हुई और इन्दुमती के योग्य सुपात्र वर भी मिला।
उसने इन्दुमती से प्रतिज्ञा की है कि 'प्यारी, मैं तुम्हें प्राण से बढ़कर चाहूँगा और दूसरा विवाह भी न करूँगा, जिससे तुम्हें सौत की आग में न जलना पड़े।
' भाइयो! देखो स्त्री के लिए इससे बढ़कर कौन बात सुख देनेवाली है! मैंने जो चंद्रशेखर को देखकर इतना क्रोध प्रकट किया था उसका आशय यही था कि यदि दोनों में सच्चा प्रीति का अंकुर जमेगा तो दोनों का ब्याह कर दूँगा, और जो ऐसा न हुआ तो युवक आप डर के मारे भाग जाएगा।
परंतु यहाँ तो परमेश्वर को इन्दुमती का भाग्य खोलना था और ऐसा ही हुआ।
बस, कल ही मैं दोनों का ब्याह करके हिमालय चला जाऊँगा और तुम लोग वर-कन्या को उनके घर पहुँचाकर अपने-अपने घर जाना।
बारह वर्ष तक जो तुम लोगों ने तन-मन-धन से मेरी सेवा की इसका ऋण सदा मेरे सिर पर रहेगा और जगदीश्वर इसके बदले में तुम लोगों के साथ भलाई करेगा।
' इतना कहकर बुड्ढा उठ खड़ा हुआ और वे लोग भी उठे।
बुड्ढा कुटी की ओर घूमा और वे लोग पहाड़ी के नीचे उतर गए।
अहा! प्रेम!! तू धन्य है!!! जिस इन्दुमती ने आज तक देवता की भाँति अपने पिता की सेवा की, और भूलकर भी कभी आज्ञा न टाली, आज वह प्रेम के फंदे में फँसकर उसका उलटा बर्ताव करती है।
वृद्ध ने लौटकर क्या देखा कि दोनों कुटी के पिछवाड़े चाँदनी में बैठे बातें कर रहे हैं।
यह देख वह प्रसन्न हुआ और कुटी में जाकर सो रहा।
पर हमारे दोनों नए प्रेमियों ने बातों ही में रात बिता दी।
सवेरा होते ही युवक कुठार ले लकड़ी काटने लगा और इन्दुमती सारा काम छोड़कर खड़ी-खड़ी उसके मुख की ओर देखने लगी।
थोड़ी ही देर में युवक के सारे शरीर से पसीना टपकने लगा और चेहरा लाल हो आया।
इतने में वृद्ध ने आकर गरजकर कहा, 'ओ लड़के! बस, पेड़ पीछे काटियो, पहिले जो लकड़ियाँ काटी हैं, उन्हें उठाकर कुटी के पिछवाड़े ढेर लगा दे।
' इतना कहकर बुड्ढा चला गया और युवक लकड़ी उठा-उठा कर कुटी के पीछे ढेर लगाने लगा।
उसका इतना परिश्रम इन्दुमती से न देखा गया और बड़े प्रेम से वह उसका हाथ थामकर बोली, 'प्यारे, ठहरो, बस करो, बाक़ी लकडियाँ मैं रख आती हूँ।
हाय, तुम्हारा परिश्रम देखकर मेरी छाती फटी जाती है।
प्यारे, तुम राजकुमार होकर आज लकड़ी काटते हो, ठहरो, तुम सुस्ता लो।
' 

युवक ने मुस्कराकर कहा, 'प्यारी, सावधान, ऐसा भूलकर भी न करना।
अपने पिता का क्रोध याद करो।
अब की उन्होंने तुम्हें लकड़ी उठाते या हमसे बोलते देख लिया तो सर्वनाश हो जाएगा।
' 

इतना सुनकर इन्दुमती की आँखों में आँसू भर आए।
वह बोली, 'प्यारे, मेरे पिता का तो बहुत अच्छा स्वभाव था, सो तुम्हें देखते ही एकदम से ऐसा बदल क्यों गया? वह तो ऐसे नहीं थे, अब उन्हें क्या हो गया? आज तक मैंने उन्हें कभी क्रोध करते नहीं देखा था।
ख़ैर, जो होय, पर तुम ठहरो, दम ले लो, तब तक मैं इन लकड़ियों को फेंक देती हूँ।
' 

युवक ने कहा, 'प्यारी, क्या राक्षस हूँ कि अपनी आँखों के सामने तुम्हें लकड़ी ढोने दूँगा? हटो, ऐसा नहीं होगा।
सच जानो तुम्हें देखने से मुझे कुछ भी कष्ट नहीं जान पड़ता।
' 

इन्दुमती ने उदास होकर कहा, 'हाय प्यारे, तुम्हारे दुःख देखकर मेरे हृदय में ऐसी वेदना होती है कि क्या कहूँ, जो तुम इसे जानते तो ऐसा न कहते।
' 

पीछे लता-मंडप में खड़े-खड़े वृद्ध ने दोनों की बातें सुनकर बड़ा सुख माना, पर अंतिम परीक्षा करने के अभिप्राय में नंगी तलवार ले सामने आ, गरजकर कहा, 'इन्दुमती, कल से आज तक तैंने मेरी सब बातों का उलट बर्ताव किया।
फल और जल की बात याद कर, और तू फिर इससे बात करती है? देख अब तेरा सिर काटता हूँ।
' कहकर ज्यों ही वह इन्दुमती की ओर बढ़ा कि चट युवक उसके पाँव पकड़कर कहने लगा, 'आप अपने क्रोध को दूर करने के लिए मुझे मारिए, सब दोष मेरा है, मैं दंड के योग्य हूँ।
यह सब तरह निरपराधिनी है।
मेरा सिर आपके पैरों पर है, काट लीजिए; पर मेरे सामने एक निरपराध लड़की के प्राण न लीजिए।
' 

वृद्ध ज्यों ही अपनी तलवार युवक की गर्दन पर रखना चाहता था कि इन्दुमती पागल की तरह उसके चरणों पर गिर बिलक-बिलककर रोने और कहने लगी - 'पिता, पिता, जो मारना ही है तो पहले मेरा सिर काट लो तो फिर पीछे जो जी में आवे सो करना।
' 

इतना सुन बुड्ढे ने तलवार दूर फेंक दी और दोनों को उठा गले लगाकर कहा, 'बेटी इन्दुमती! धीरज, धर और प्रिय वत्स! चंद्रशेखर! खेद दूर करो।
मैंने केवल तुम दोनों के प्रेम की परीक्षा लेने के लिए सब प्रकार का क्रोध का भाव दिखलाया था।
यदि तुम दोनों का सच्चा प्रेम न होता तो क्यों एक-दूसरे के लिए जान पर खेलकर क्षमा चाहते, और सुनो, मैंने छिपकर तुम्हारी सब बातें सुनी हैं।
तुमसे बढ़कर संसार में दूसरा कौन राजकुमार है जो इन्दुमती के वर बनने योग्य होगा।
सुनो, देवगढ़ मेरे पुरखाओं की राजधानी थी।
जबकि इन्दुमती चार वर्ष की थी, पापी इब्राहीम ने मेरे नगर को घेर यह कहलाया कि 'या तो अपनी स्त्री (इन्दुमती की माँ) को भेज दो या जंग करो।
' यह सुनकर मेरी आँखों में ख़ून उतर आया और उसके दूत को मैंने निकलवा दिया।
फिर क्या पूछना था! सारा नगर यवन हत्यारों के हाथ से श्मशान हो गया।
मेरी स्त्री ने आत्महत्या की और मैं उस यवन-कुल-कलंक से बदला लेने की इच्छा से चार वर्ष की अबोध लड़की को ले इस जंगल में आकर रहने लगा।
मेरे कृतज्ञ सरदारों में से पचास आदमियों ने सर्वस्व त्यागकर मेरा साथ दिया और आज तक मेरे साथ हैं।
उन्हीं लोगों में से कई आदमियों को तुमने कल देखा था।
बेटा चंद्रशेखर! बारह वर्ष हो गए पर ऐसी सावधानी से मैंने इस लड़की का लालन-पालन किया और इसे पढ़ाया-लिखाया कि जिसका सुख तुम्हें आप आगे चलकर इसकी सुशीलता से जान पड़ेगा।
और देखो, मैंने इसे ऐसे पहरे में रखा कि कल के सिवा और कभी इसने मुझे छोड़कर किसी दूसरे मनुष्य की सूरत न देखी।
मैंने राजस्थान के सब राजाओं से सहायता माँगी और यह कहलाया कि जो कोई दुष्ट इब्राहीम का सिर काट लावेगा उसे अपनी लड़की ब्याह दूँगा।
पर हा! किसी ने मेरी बात न सुनी और सभी मुझे पागल समझकर हँसने लगे।
अंत में मैंने दुःखी होकर प्रतिज्ञा की कि जो कोई इब्राहीम को मारेगा उसीसे इन्दुमती ब्याही जाएगी, नहीं तो यह जन्म भर कुँआरी ही रहेगी।
सो परमेश्वर ने तुम्हारे हृदय में बैठकर मेरी प्रतिज्ञा पूरी की।
अब इन्दुमती तुम्हारी हुई।
और आज मैं बड़े भारी बोझ को उतारकर आजन्म के लिए हलका हो गया।
' 

इतना कह बुड्ढे ने सीटी बजाई और देखते-देखते पचास जवान हथियारों से सजे, घोड़ों पर सवार आ खड़े हुए।
उनके साथ एक सजा हुआ घोड़ा चंद्रशेखर के लिए और एक सुंदर पालकी इन्दुमती के लिए थी।
उसी समय बुड्ढे ने दोनों का विवाह कर उन वीरों के साथ विदा किया और आप हिमालय की ओर चला गया।
अहा! जो इन्दुमती इतने दिनों तक वन-विहंगिनी थी, वह आज घर के पिंजरे में बंद होने चली।
परमेश्वर की महिमा का कौन पार पा सकता है!
गाड़ी उड़ी चली जा रही है, और बलराज सपना देख रहा है।
दुनिया के किसी एक कोने में मौलश्री का एक बहुत बड़ा पेड़ है।
अकेला—बिलकुल अकेला।
चारों ओर सघन अंधकार है।
सिर्फ़ इसी वृक्ष के ऊपर नीचे, आसपास उजाला है।
चारों तरफ़ क्या है, कुछ है भी या नहीं—कुछ नहीं मालूम।
ठंडी, सनसनाती हुई हवा चल रही है।
पेड़ के पत्ते ऊँची आवाज़ में इस तरह साँय-साँय कर रहे हैं, जैसे रेलगाड़ी भागी जा रही हो।
इस पेड़ के नीचे सिर्फ़ दो ही व्यक्ति हैं—ऊषा और बलराज।
ऊषा बलराज से बहुत दूर हटकर बैठना चाहती है, परंतु बलराज उसका पीछा करता है।
वह जिधर जाती है, धीरे-धीरे उसी की ओर बढ़ने लगता है।
ऊषा कहती है- मेरे निकट मत आओ! परंतु बलराज नहीं सुनता।
वह बढ़ता चला जाता है, और अंत में लपककर ऊषा को पकड़ लेता है।
ऊषा उससे बहुत नाराज़ हो गई।
वह कहती है, मैं तुम्हें अकेला छोड़ जाऊँगी।
सदा के लिए, अनंत काल के लिए।
फिर कभी तुम्हारे पास न आऊँगी।
बलराज उससे माफ़ी माँगता है, गिड़गिड़ाता है, परंतु वह नहीं सुनती।
चल देती है एक तरफ़ को।
गहरे अंधकार में।
बलराज चिल्ला रहा है और ऊषा उसकी पुकार सुने बिना अंधकार में विलीन होती जा रही है।
गाड़ी की रफ़्तार बहुत धीमी हो गई है।
उनींदी-सी दशा में बलराज बड़े ही कातर स्वर से धीरे से पुकार उठा- ऊषा! ऊषा! तुम लौट आओ, ऊषा! 

इसी वक़्त एक सिपाही ने चिल्लाकर कहा, उठो।
मिन्टगुमरी का स्टेशन आ गया! 

बलराज चौंककर उठ बैठा।
उसने देखा, रात के दो बजे हैं, और उसके हाथों में हथकड़ियाँ पड़ी हुई हैं।
‘इंक़लाब ज़िंदाबाद!’ और 'महात्मा गांधी की जय!' के नारों से मिन्टगुमरी के रेलवे स्टेशन का प्लेटफ़ार्म रात के गहरे सन्नाटे में भी सहसा गूँज उठा।
बहुत-से लोग यहाँ-वहाँ सिर लटकाए बैठे थे जैसे किसी का मातम करने आए हों।
कुछ लोग अपनी पोटलियाँ खोलकर खाना खा रहे थे।
दो-एक व्यक्ति पगड़ियाँ सिर के नीचे रखकर कम्पाउंड के बाहर सड़क के किनारे बिखर गए थे।
छोले-कुलचे वाले का रोज़गार गर्म था, और कमेटी के नल के पास एक छोटा-मोटा क्यू लगा था।
नल के पास कुर्सी डालकर बैठा अर्ज़ीनवीस धड़ाधड़ अर्ज़ियाँ टाइप कर रहा था।
उसके माथे से बहकर पसीना उसके होंठों पर आ रहा था, लेकिन उसे पोंछने की फ़ुरसत नहीं थी।
सफ़ेद दाढ़ियों वाले दो-तीन लंबे-ऊँचे जाट, अपनी लाठियों पर झुके हुए, उसके ख़ाली होने का इंतिज़ार कर रहे थे।
धूप से बचने के लिए अर्ज़ीनवीस ने जो टाट का परदा लगा रखा था, वह हवा से उड़ा जा रहा था।
थोड़ी दूर मोढ़े पर बैठा उसका लड़का अँग्रेज़ी प्राइमर को रट्टा लगा रहा था-सी ए टी कैट-कैट माने बिल्ली; बी ए टी बैट-बैट माने बल्ला; एफ ए टी फैट-फैट माने मोटा।
क़मीज़ों के आधे बटन खोले और बग़ल में फ़ाइलें दबाए कुछ बाबू एक-दूसरे से छेड़खानी करते, रजिस्ट्रेशन ब्रांच से रिकार्ड ब्रांच की तरफ़ जा रहे थे।
लाल बेल्ट वाला चपरासी, आस-पास की भीड़ से उदासीन, अपने स्टूल पर बैठा मन ही मन कुछ हिसाब कर रहा था।
कभी उसके होंठ हिलते थे, और कभी सिर हिल जाता था।
सारे कंपाउंड में सितम्बर की खुली धूप फैली थी।
चिड़ियों के कुछ बच्चे डालों से कूदने और फिर ऊपर को उड़ने का अभ्यास कर रहे थे और कई बड़े-बड़े कौए पोर्च के एक सिरे से दूसरे सिरे तक चहलक़दमी कर रहे थे।
एक सत्तर-पचहत्तर की बुढ़िया, जिसका सिर काँप रहा था और चेहरा झुर्रियों के गुंझल के सिवा कुछ नहीं था, लोगों से पूछ रही थी कि वह अपने लड़के के मरने के बाद उसके नाम एलाट हुई ज़मीन की हक़दार हो जाती है या नहीं।
? 

अंदर हॉल कमरे में फ़ाइलें धीरे-धीरे चल रही थीं।
दो-चार बाबू बीच की मेज़ के पास जमा होकर चाय पी रहे थे।
उनमें से एक दफ़्तरी काग़ज़ पर लिखी अपनी ताज़ा ग़ज़ल दोस्तों को सुना रहा था और दोस्त इस विश्वास के साथ सुन रहे थे कि वह ग़ज़ल उसने 'शमा' या 'बीसवीं सदी' के किसी पुराने अंक में से उड़ाई है।
अज़ीज़ साहब, ये शेअर आपने आज ही कहे हैं, या पहले के कहे हुए शेअर आज अचानक याद हो आए हैं? साँवले चेहरे और घनी मूँछों वाले एक बाबू ने बाईंआँख को ज़रा-सा दबाकर पूछा।
आस-पास खड़े सब लोगों के चेहरे खिल गए।
यह बिल्कुल ताज़ा ग़ज़ल है, अज़ीज़ साहब ने अदालत में खड़े होकर हलफ़िया बयान देने के लहज़े में कहा, इससे पहले भी इसी वज़न पर कोई और चीज़ कही हो तो याद नहीं।
और फिर आँखों से सबके चेहरों को टटोलते हुए वे हल्की हँसी के साथ बोले, अपना दीवान तो कोई रिसर्चदां ही मुरत्तब करेगा।
एक फ़रमायशी कहकहा लगा जिसे 'शी-शी' की आवाज़ों ने बीच में ही दबा दिया।
क़हक़हे पर लगाई गई इस ब्रेक का मतलब था कि कमिश्नर साहब अपने कमरे में तशरीफ़ ले आए हैं।
कुछ देर का वक़्फ़ा रहा, जिसमें सुरजीत सिंह वल्द गुरमीत सिंह की फ़ाइल एक मेज़ से एक्शन के लिए दूसरी मेज़ पर पहुँच गई, सुरजीत सिंह वल्द गुरमीत सिंह मुस्कुराता हुआ हॉल से बाहर चला गया, और जिस बाबू की मेज़ से फ़ाइल गई थी, वह पाँच रुपये के नोट को सहलाता हुआ चाय पीने वालों के जमघट में आ शामिल हुआ।
अज़ीज़ साहब अब आवाज़ ज़रा धीमी करके ग़ज़ल का अगला शेअर सुनाने लगे।
साहब के कमरे से घंटी हुई।
चपरासी मुस्तैदी से उठकर अंदर गया, और उसी मुस्तैदी से वापस आकर फिर अपने स्टूल पर बैठ गया।
चपरासी से खिड़की का पर्दा ठीक कराकर कमिश्नर साहब ने मेज़ पर रखे ढेर-से काग़ज़ों पर एक साथ दस्तख़त किए और पाइप सुलगाकर 'रीडर्ज़ डाइजेस्ट' का ताज़ा अंक बैग से निकाल लिया।
लेटीशिया बाल्ड्रिज का लेख कि उसे इतालवी मर्दों से क्यों प्यार है, वे पढ़ चुके थे।
और लेखों में हृदय की शल्य चिकित्सा के संबंध में जे।
डी।
रैटक्लिफ का लेख उन्होंने सबसे पहले पढ़ने के लिए चुन रखा था।
पृष्ठ एक सौ ग्यारह खोलकर वे हृदय के नए ऑपरेशन का ब्यौरा पढ़ने लगे।
तभी बाहर से कुछ शोर सुनाई देने लगा।
कंपाउंड में पेड़ के नीचे बिखरकर बैठे लोगों में चार नए चेहरे आ शामिल हुए थे।
एक अधेड़ आदमी था जिसने अपनी पगड़ी ज़मीन पर बिछा ली थी और हाथ पीछे करके तथा टाँगें फैलाकर उस पर बैठ गया था।
पगड़ी के सिरे की तरफ़ उससे ज़रा बड़ी उम्र की एक स्त्री और एक जवान लड़की बैठी थीं; और उनके पास खड़ा एक दुबला-सा लड़का आस-पास की हर चीज़ को घूरती नज़र से देख रहा था, अधेड़ मर्द की फैली हुई टाँगें धीरे-धीरे पूरी खुल गई थीं और आवाज़ इतनी ऊँची हो गई थी कि कम्पाउंड के बाहर से भी बहुत-से लोगों का ध्यान उसकी तरफ़ खिंच गया था।
वह बोलता हुआ साथ अपने घुटने पर हाथ मार रहा था।
सरकार वक़्त ले रही है! दस-पाँच साल में सरकार फ़ैसला करेगी कि अर्ज़ी मंज़ूर होनी चाहिए या नहीं।
सालो, यमराज भी तो हमारा वक़्त गिन रहा है।
उधर वह वक़्त पूरा होगा और इधर तुमसे पता चलेगा कि हमारी अर्ज़ी मंज़ूर हो गई है।
चपरासी की टाँगें ज़मीन पर पुख़्ता हो गईं, और वह सीधा खड़ा हो गया।
कम्पाउंड में बिखरकर बैठे और लेटे हुए लोग अपनी-अपनी जगह पर कस गए।
कई लोग उस पेड़ के पास आ जमा हुए।
दो साल से अर्ज़ी दे रखी है कि सालो, ज़मीन के नाम पर तुमने मुझे जो गड्ढा एलाट कर दिया है, उसकी जगह कोई दूसरी ज़मीन दो।
मगर दो साल से अर्ज़ी यहाँ के दो कमरे ही पार नहीं कर पाई! वह आदमी अब जैसे एक मजमे में बैठकर तकरीर करने लगा, इस कमरे से उस कमरे में अर्ज़ी के जाने में वक़्त लगता है! इस मेज़ से उस मेज़ तक जाने में भी वक़्त लगता है! सरकार वक़्त ले रही है! लो, मैं आ गया हूँ आज यहीं पर अपना सारा घर-बार लेकर।
ले लो जितना वक़्त तुम्हें लेना है!।
सात साल की भुखमरी के बाद सालों ने ज़मीन दी है मुझे-सौ मरले का गड्ढा! उसमें क्या मैं बाप-दादों की अस्थियाँ गाड़ूँगा? अर्ज़ी दी थी कि मुझे सौ मरले की जगह पचास मरले दे दी-लेकिन ज़मीन तो दो! मगर अर्ज़ी दो साल से वक़्त ले रही है! मैं भूखा मर रहा हूँ, और अर्ज़ी वक़्त ले रही है! 

चपरासी अपने हथियार लिए हुए आगे आया-माथे पर त्योरियाँ और आँखों में क्रोध।
आस-पास की भीड़ को हटाता हुआ वह उसके पास आ गया।
ए मिस्टर, चल हियाँ से बाहर! उसने हथियारों की पूरी चोट के साथ कहा, चल।
उठ।
! 

मिस्टर आज यहाँ से नहीं उठ सकता1 वह आदमी अपनी टाँगें थोड़ी और चौड़ी करके बोला, मिस्टर आज यहाँ का बादशाह है।
पहले मिस्टर देश के बेताज बादशाहों की जय बुलाता था।
अब वह किसी की जय नहीं बुलाता।
अब वह ख़ुद यहाँ का बादशाह है।
बेलाज बादशाह उसे कोई लाज-शरम नहीं है।
उस पर किसी का हुक्म नहीं चलता।
समझे, चपरासी बादशाह! 

अभी तुझे पता चल जाएगा कि तुझ पर किसी का हुक्म चलता है या नहीं, चपरासी बादशाह और गर्म हुआ, अभी पुलिस के सुपुर्द कर दिया जाएगा तो तेरी सारी बादशाही निकल जाएगी।
हा-हा! बेलाज बादशाह हँसा।
तेरी पुलिस मेरी बादशाही निकालेगी? तू बुला पुलिस को।
मैं पुलिस के सामने नंगा हो जाऊँगा और कहूँगा कि निकालो मेरी बादशाही! हममें से किस-किसकी बादशाही निकालेगी पुलिस? ये मेरे साथ तीन बादशाह और हैं।
यह मेरे भाई की बेवा है—उस भाई की जिसे पाकिस्तान में टाँगों से पकड़कर चीर दिया गया था।
यह मेरे भाई का लड़का है जो अभी से तपेदिक का मरीज़ है।
और यह मेरे भाई की लड़की है जो अब ब्याहने लायक़ हो गई है।
इसकी बड़ी कुँवारी बहन आज भी पाकिस्तान में है।
आज मैंने इन सबको बादशाही दे दी है।
तू ले आ जाकर अपनी पुलिस, कि आकर इन सबकी बादशाही निकाल दे।
कुत्ता साला।
! 

अंदर से कई-एक बाबू निकलकर बाहर आ गए थे।
'कुत्ता साला' सुनकर चपरासी आपे से बाहर हो गया।
वह तैश में उसे बाँह से पकड़कर घसीटने लगा, तुझे अभी पता चल जाता है कि कौन साला कुत्ता है! मैं तुझे मार-मारकर।
और उसने उसे अपने टूटे हुए बूट की एक ठोकर दी।
स्त्री और लड़की सहमकर वहाँ से हट गई।
लड़का एक तरफ़ खड़ा होकर रोने लगा।
बाबू लोग भीड़ को हटाते हुए आगे बढ़ आए और उन्होंने चपरासी को उस आदमी के पास से हटा लिया।
चपरासी फिर भी बड़बड़ाता रहा, कमीना आदमी, दफ़्तर में आकर गाली देता है।
मैं अभी तुझे दिखा देता कि।
एक तुम्हीं नहीं, यहाँ तुम सबके-सब कुत्ते हो, वह आदमी कहता रहा, तुम सब भी कुत्ते हो, और मैं भी कुत्ता हूँ।
फर्क़ सिर्फ़ इतना है कि तुम लोग सरकार के कुत्ते हो-हम लोगों की हड्डियाँ चूसते हो और सरकार की तरफ़ से भौंकते हो।
मैं परमात्मा का कुत्ता हूँ।
उसकी दी हुई हवा खाकर जीता हूँ, और उसकी तरफ़ से भौंकता हूँ।
उसका घर इंसाफ़ का घर है।
मैं उसके घर की रखवाली करता हूँ।
तुम सब उसके इंसाफ़ की दौलत के लुटेरे हो।
तुम पर भौंकना मेरा फ़र्ज़ है, मेरे मालिक का फ़रमान है।
मेरा तुमसे अज़ली बैर है।
कुत्ते का बैरी कुत्ता होता है।
तुम मेरे दुश्मन हो, मैं तुम्हारा दुश्मन हूँ।
मैं अकेला हूँ, इसलिए तुम सब मिलकर मुझे मारो।
मुझे यहाँ से निकाल दो।
लेकिन मैं फिर भी भौंकता रहूँगा।
तुम मेरा भौंकना बंद नहीं कर सकते।
मेरे अंदर मेरे मालिक का नर है, मेरे वाहगुरु का तेज़ है।
मुझे जहाँ बंद कर दोगे, मैं वहाँ भौंकूँगा, और भौंक-भौंककर तुम सबके कान फाड़ दूँगा।
साले, आदमी के कुत्ते, जूठी हड्डी पर मरनेवाले कुत्ते दुम हिला-हिलाकर जीनेवाले कुत्ते।
! 

बाबा जी, बस करो, एक बाबू हाथ जोड़कर बोला, हम लोगों पर रहम खाओ, और अपनी यह संतबानी बंद करो।
बताओ तुम्हारा नाम क्या है, तुम्हारा केस क्या है।
? 

मेरा नाम है बारह सौ छब्बीस बटा सात! मेरे माँ-बाप का दिया हुआ नाम खा लिया कुत्तों ने।
अब यही नाम है जो तुम्हारे दफ़्तर का दिया हुआ है।
मैं बारह सौ छब्बीस बटा सात हूँ।
मेरा और कोई नाम नहीं है।
मेरा यह नाम याद कर लो।
अपनी डायरी में लिख लो।
वाहगुरु का कुत्ता-बारह सौ छब्बीस बटा सात।
बाबा जी, आज जाओ, कल या परसों आ जाना।
तुम्हारी अर्ज़ी की कार्रवाई तक़रीबन-तक़रीबन पूरी हो चुकी है।
तक़रीबन-तक़रीबन पूरी हो चुकी है! और मैं ख़ुद ही तक़रीबन-तक़रीबन पूरा हो चुका हूँ! अब देखना यह है कि पहले कार्रवाई पूरी होती है, कि पहले मैं पूरा होता हूँ! एक तरफ़ सरकार का हुनर है और दूसरी तरफ़ परमात्मा का हुनर है! तुम्हारा तक़रीबन-तक़रीबन अभी दफ़्तर में ही रहेगा और मेरा तक़रीबन-तक़रीबन कफ़न में पहुँच जाएगा।
सालों ने सारी पढ़ाई ख़र्च करके दो लफ़्ज़ ईज़ाद किए हैं-शायद और तक़रीबन।
'शायद आपके काग़ज़ ऊपर चले गए हैं-तक़रीबन-तक़रीबन कार्रवाई पूरी हो चुकी है!' शायद से निकालो और तक़रीबन में डाल दो! तक़रीबन से निकालो और शायद में ग़र्क़ कर दो।
तक़रीबन तीन-चार महीने में तहक़ीक़ात होगी।
शायद महीने-दो महीने में रिपोर्ट आएगी।
' मैं आज शायद और तकरीबन दोनों घर पर छोड़ आया हूँ।
मैं यहाँ बैठा हूँ और यहीं बैठा रहूँगा।
मेरा काम होना है, तो आज ही होगा और अभी होगा।
तुम्हारे शायद और तक़रीबन के गाहक ये सब खड़े हैं।
यह ठगी इनसे करो।
बाबू लोग अपनी सद्भावना के प्रभाव से निराश होकर एक-एक करके अंदर लौटने लगे।
बैठा है, बैठा रहने दो।
बकता है, बकने दो।
साला बदमाशी से काम निकालना चाहता है।
लेट हिम बार्क हिमसेल्फ टु डेथ।
बाबुओं के साथ चपरासी भी बड़बड़ाता हुआ अपने स्टूल पर लौट गया।
मैं साले के दाँत तोड़ देता।
अब बाबू लोग हाकिम हैं और हाकिमों का कहा मानना पड़ता है, वरना।
अरे बाबा, शांति से काम ले।
यहाँ मिन्नत चलती है, पैसा चलता है, धौंस नहीं चलती, 

भीड़ में से कोई उसे समझाने लगा।
वह आदमी उठकर खड़ा हो गया।
मगर परमात्मा का हुक्म हर जगह चलता है, वह अपनी क़मीज़ उतारता हुआ बोला, और परमात्मा के हुक्म से आज बेलाज बादशाह नंगा होकर कमिश्नर साहब के कमरे में जाएगा।
आज वह नंगी पीठ पर साहब के डंडे खाएगा।
आज वह बूटों की ठोकरें खाकर प्रान देगा।
लेकिन वह किसी की मिन्नत नहीं करेगा।
किसी को पैसा नहीं चढ़ाएगा।
किसी की पूजा नहीं करेगा।
जो वाहगुरु की पूजा करता है, वह और किसी की पूजा नहीं कर सकता।
तो वाहगुरु का नाम लेकर।
और इससे पहले कि वह अपने कहे को किए में परिणत करता, दो-एक आदमियों ने बढ़कर तहमद की गाँठ पर रखे उसके हाथ को पकड़ लिया।
बेलाज बादशाह अपना हाथ छुड़ाने के लिए संघर्ष करने लगा।
मुझे जाकर पूछने दो कि क्या महात्मा गाँधी ने इसीलिए इन्हें आज़ादी दिलाई थी कि ये आज़ादी के साथ इस तरह संभोग करें? उसकी मिट्टी ख़राब करें? उसके नाम पर कलंक लगाएँ? उसे टके-टके की फ़ाइलों में बाँधकर ज़लील करें? लोगों के दिलों में उसके लिए नफ़रत पैदा करें? इंसान के तन पर कपड़े देखकर बात इन लोगों की समझ में नहीं आती।
शरम तो उसे होती है जो इंसान हो।
मैं तो आप कहता हूँ कि मैं इंसान नहीं, कुत्ता हूँ।
! 

सहसा भीड़ में एक दहशत-सी फैल गई।
कमिश्नर साहब अपने कमरे से बाहर निकल आए थे।
वे माथे की त्योरियों और चेहरे की झुर्रियों को गहरा किए भीड़ के बीच में आ गए।
क्या बात है? क्या चाहते हो तुम? 

आपसे मिलना चाहता हूँ, साहब, वह आदमी साहब को घूरता हुआ बोला, सौ मरले का एक गड्ढा मेरे नाम एलाट हुआ है।
वह गड्ढा आपको वापस करना चाहता हूँ ताकि सरकार उसमें एक तालाब बनवा दे, और अफ़सर लोग शाम को वहाँ जाकर मछलियाँ मारा करें।
या उस गड्ढे में सरकार एक तहख़ाना बनवा दे और मेरे जैसे कुत्तों को उसमें बंद कर दे।
ज़ियादा बक-बक मत करो, और अपना केस लेकर मेरे पास आओ।
मेरा केस मेरे पास नहीं है, साहब! दो साल से सरकार के पास है—आपके पास है।
मेरे पास अपना शरीर और दो कपड़े हैं।
चार दिन बाद ये भी नहीं रहेंगे, इसलिए इन्हें भी आज ही उतारे दे रहा हूँ।
इसके बाद बाक़ी सिर्फ़ बारह सौ छब्बीस बटा सात रह जाएगा।
बारह सौ छब्बीस बटा सात को मार-मारकर परमात्मा के हुज़ूर में भेज दिया जाएगा।
यह बकवास बंद करो ओर मेरे साथ अंदर आओ।
और कमिश्नर साहब अपने कमरे में वापस चले गए।
वह आदमी भी कमीज़ कंधे पर रखे उस कमरे की तरफ़ चल दिया।
दो साल चक्कर लगाता रहा, किसी ने बात नहीं सुनी।
ख़ुशामदें करता रहा, किसी ने बात नहीं सुनी।
वास्ते देता रहा, किसी ने बात नहीं सुनी।
चपरासी ने उसके लिए चिक उठा दी और वह कमिश्नर साहब के कमरे में दाख़िल हो गया।
घंटी बजी, फ़ाइलें हिलीं,बाबुओं की बुलाहट हुई, और आधे घंटे के बाद बेलाज बादशाह मुस्कराता हुआ बाहर निकल आया।
उत्सुक आँखों की भीड़ ने उसे आते देखा, तो वह फिर बोलने लगा, चूहों की तरह बिटर-बिटर देखने में कुछ नहीं होता।
भौंको, भौंको,सबके-सब भौंको।
अपने-आप सालों के कान फट जाएँगे।
भौंको कुत्तों, भौंको।
उसकी भौजाई दोनों बच्चों के साथ गेट के पास खड़ी इंतज़ार कर रही थी।
लडक़े और लडक़ी के कंधों पर हाथ रखते हुए वह सचमुच बादशाह की तरह सडक़ पर चलने लगा।
हयादार हो, तो सालहा-साल मुँह लटकाए खड़े रहो।
अर्ज़ियाँ टाइप कराओ और नल का पानी पियो।
सरकार वक़्त ले रही है! नहीं तो बेहया बनो।
बेहयाई हज़ार बरकत है।
वह सहसा रुका और ज़ोर से हँसा।
यारो, बेहयाई हज़ार बरकत है।
उसके चले जाने के बाद कम्पाउंड में और आस-पास मातमी वातावरण पहले से और गहरा हो गया।
भीड़ धीरे-धीरे बिखरकर अपनी जगहों पर चली गई।
चपरासी की टाँगें फिर स्टूल पर झूलने लगीं।
सामने के कैंटीन का लडक़ा बाबुओं के कमरे में एक सेट चाय ले गया।
अर्ज़ीनवीस की मशीन चलने लगी और टिक-टिक की आवाज़ के साथ उसका लडक़ा फिर अपना सबक दोहराने लगा।
पी ई एन पेन-पेन माने कलम; एच ई एन हेन-हेन माने मुर्गी; डी ई ऐन डेन-डेन माने अँधेरी गुफ़ा।
झोंपड़े के द्वार पर बाप और बेटा दोनों एक बुझे हुए अलाव के सामने चुपचाप बैठे हुए थे और अंदर बेटे की जवान बीबी बुधिया प्रसव-वेदना में पछाड़ खा रही थी।
रह-रहकर उसके मुँह से ऐसी दिल हिला देने वाली आवाज़ निकलती थी, कि दोनों कलेजा थाम लेते थे।
जाड़ों की रात थी, प्रकृति सन्नाटे में डूबी हुई, सारा गाँव अंधकार में लय हो गया था।
घीसू ने कहा—“मालूम होता है, बचेगी नहीं।
सारा दिन दौड़ते हो गया, जा देख तो आ।
”
माधव चिढ़कर बोला—“मरना ही है तो जल्दी मर क्यों नहीं जाती? देखकर क्या करूँ?”

“तू बड़ा बेदर्द है बे! साल-भर जिसके साथ सुख-चैन से रहा, उसी के साथ इतनी बेवफ़ाई!”

“तो मुझसे तो उसका तड़पना और हाथ-पाँव पटकना नहीं देखा जाता।
”


चमारों का कुनबा था और सारे गाँव में बदनाम।
घीसू एक दिन काम करता तो तीन दिन आराम करता।
माधव इतना कामचोर था कि आध घंटे काम करता तो घंटे भर चिलम पीता।
इसलिए उन्हें कहीं मज़दूरी नहीं मिलती थी।
घर में मुठ्ठी-भर भी अनाज मौजूद हो, तो उनके लिए काम करने की क़सम थी।
जब दो-चार फ़ाक़े हो जाते तो घीसू पेड़ पर चढ़कर लकड़ियाँ तोड़ लाता और माधव बाज़ार से बेच लाता और जब तक वह पैसे रहते, दोनों इधर-उधर मारे-मारे फिरते।
गाँव में काम की कमी न थी।
किसानों का गाँव था, मेहनती आदमी के लिए पचास काम थे।
मगर इन दोनों को उसी वक़्त बुलाते, जब दो आदमियों से एक का काम पाकर भी संतोष कर लेने के सिवा और कोई चारा न होता।
अगर दोनो साधु होते, तो उन्हें संतोष और धैर्य के लिए, संयम और नियम की बिलकुल ज़रूरत न होती।
यह तो इनकी प्रकृति थी।
विचित्र जीवन था इनका! घर में मिट्टी के दो-चार बर्तन के सिवा कोई संपत्ति नहीं।
फटे चीथड़ों से अपनी नग्नता को ढाँके हुए जिए जाते थे।
संसार की चिंताओं से मुक्त! कर्ज़ से लदे हुए।
गालियाँ भी खाते, मार भी खाते, मगर कोई ग़म नहीं।
दीन इतने कि वसूली की बिलकुल आशा न रहने पर भी लोग इन्हें कुछ-न-कुछ कर्ज़ दे देते थे।
मटर, आलू की फ़सल में दूसरों के खेतों से मटर या आलू उखाड़ लाते और भून-भानकर खा लेते या दस-पाँच ऊख उखाड़ लाते और रात को चूसते।
घीसू ने इसी आकाश-वृत्ति से साठ साल की उम्र काट दी और माधव भी सपूत बेटे की तरह बाप ही के पद-चिह्नों पर चल रहा था, बल्कि उसका नाम और भी उजागर कर रहा था।
इस वक़्त भी दोनों अलाव के सामने बैठकर आलू भून रहे थे, जो कि किसी खेत से खोद लाए थे।
घीसू की स्त्री का तो बहुत दिन हुए, देहांत हो गया था।
माधव का ब्याह पिछले साल हुआ था।
जब से यह औरत आई थी, उसने इस ख़ानदान में व्यवस्था की नींव डाली थी और इन दोनों बे-ग़ैरतों का दोज़ख़ भरती रहती थी।
जब से वह आई, यह दोनों और भी आलसी और आरामतलब हो गए थे।
बल्कि कुछ अकड़ने भी लगे थे।
कोई कार्य करने को बुलाता, तो निर्ब्याज भाव से दुगुनी मज़दूरी माँगते।
वही औरत आज प्रसव-वेदना से मर रही थी और यह दोनों इसी इंतज़ार में थे कि वह मर जाए, तो आराम से सोएँ।
घीसू ने आलू निकालकर छीलते हुए कहा—“जाकर देख तो, क्या दशा है उसकी? चुड़ैल का फिसाद होगा, और क्या? यहाँ तो ओझा भी एक रुपया माँगता है!”
माधव को भय था, कि वह कोठरी में गया, तो घीसू आलुओं का बड़ा भाग साफ़ कर देगा।
बोला-“मुझे वहाँ जाते डर लगता है।
”

“डर किस बात का है, मैं तो यहाँ हूँ ही।
”

“तो तुम्हीं जाकर देखो न?”

“मेरी औरत जब मरी थी, तो मैं तीन दिन तक उसके पास से हिला तक नहीं था! और फिर मुझसे लजाएगी कि नहीं? जिसका कभी मुँह नहीं देखा, आज उसका उघड़ा हुआ बदन देखूँ! उसे तन की सुध भी तो न होगी? मुझे देख लेगी तो खुलकर हाथ-पाँव भी न पटक सकेगी!”

“मैं सोचता हूँ कोई बाल-बच्चा हो गया तो क्या होगा? सोंठ, गुड़, तेल, कुछ भी तो नहीं है घर में!”

“सब कुछ आ जाएगा।
भगवान दें तो! जो लोग अभी एक पैसा नहीं दे रहे हैं, वे ही कल बुलाकर रुपए देंगे।
मेरे नौ लड़के हुए, घर में कभी कुछ न था, मगर भगवान ने किसी-न-किसी तरह बेड़ा पार ही लगाया।
”


जिस समाज में रात-दिन मेहनत करने वालों की हालत उनकी हालत से कुछ बहुत अच्छी न थी, और किसानों के मुक़ाबले में वे लोग, जो किसानों की दुर्बलताओं से लाभ उठाना जानते थे, कहीं ज़ियादा संपन्न थे, वहाँ इस तरह की मनोवृत्ति का पैदा हो जाना कोई अचरज की बात न थी।
हम तो कहेंगे, घीसू किसानों से कहीं ज़ियादा विचारवान था और किसानों के विचार-शून्य समूह में शामिल होने के बदले बैठकबाज़ों की कुत्सित मंडली में जा मिला था।
हाँ, उसमें यह शक्ति न थी, कि बैठकबाज़ों के नियम और नीति का पालन करता।
इसलिए जहाँ उसकी मंडली के और लोग गाँव के सरगना और मुखिया बने हुए थे, उस पर सारा गाँव उँगली उठाता था।
फिर भी उसे यह तसकीन तो थी ही कि अगर वह फटेहाल है तो कम-से-कम उसे किसानों की-सी जी-तोड़ मेहनत तो नहीं करनी पड़ती, और उसकी सरलता और निरीहता से दूसरे लोग बेजा फ़ायदा तो नहीं उठाते! दोनों आलू निकाल-निकालकर जलते-जलते खाने लगे।
कल से कुछ नहीं खाया था।
इतना सब्र न था कि ठंडा हो जाने दें।
कई बार दोनों की ज़बानें जल गईं।
छिल जाने पर आलू का बाहरी हिस्सा ज़बान, हलक और तालू को जला देता था और उस अंगारे को मुँह में रखने से ज़ियादा ख़ैरियत इसी में थी कि वह अंदर पहुँच जाए।
वहाँ उसे ठंडा करने के लिए काफ़ी सामान थे।
इसलिए दोनों जल्द-जल्द निगल जाते।
हालाँकि इस कोशिश में उनकी आँखों से आँसू निकल आते।
घीसू को उस वक़्त ठाकुर की बरात याद आई, जिसमें बीस साल पहले वह गया था।
उस दावत में उसे जो तृप्ति मिली थी, वह उसके जीवन में एक याद रखने लायक़ बात थी, और आज भी उसकी याद ताज़ी थी, बोला-“वह भोज नहीं भूलता।
तब से फिर उस तरह का खाना और भरपेट नहीं मिला।
लड़की वालों ने सबको भर पेट पूरियाँ खिलाई थीं, सबको! छोटे-बड़े सबने पूरियाँ खाईं और असली घी की! चटनी, रायता, तीन तरह के सूखे साग, एक रसेदार तरकारी, दही, चटनी, मिठाई, अब क्या बताऊँ कि उस भोज में क्या स्वाद मिला।
कोई रोक-टोक नहीं थी, जो चीज़ चाहो, माँगो, जितना चाहो खाओ।
लोगों ने ऐसा खाया, ऐसा खाया, कि किसी से पानी न पिया गया।
मगर परोसने वाले हैं कि पत्तल में गर्म-गर्म, गोल-गोल सुवासित कचौरियाँ डाल देते हैं।
मना करते हैं कि नहीं चाहिए, पत्तल पर हाथ रोके हुए हैं, मगर वह हैं कि दिए जाते हैं।
और जब सबने मुँह धो लिया, तो पान-इलायची भी मिली।
मगर मुझे पान लेने की कहाँ सुध थी? खड़ा हुआ न जाता था।
चटपट जाकर अपने कंबल पर लेट गया।
ऐसा दिल-दरियाव था वह ठाकुर!माधव ने इन पदार्थों का मन-ही-मन मज़ा लेते हुए कहा—“अब हमें कोई ऐसा भोज नहीं खिलाता।
”

“अब कोई क्या खिलाएगा? वह ज़माना दूसरा था।
अब तो सबको किफ़ायत सूझती है।
शादी-ब्याह में मत ख़र्च करो, क्रिया-कर्म में मत ख़र्च करो।
पूछो, ग़रीबों का माल बटोर-बटोरकर कहाँ रखोगे? बटोरने में तो कमी नहीं है।
हाँ, ख़र्च में किफ़ायत सूझती है!”

“तुमने एक बीस पूरियाँ खाई होंगी?”

“बीस से ज़ियादा खाई थीं!”

“मैं पचास खा जाता!”

“पचास से कम मैंने न खाई होंगी।
अच्छा पका था।
तू तो मेरा आधा भी नहीं है।
”आलू खाकर दोनों ने पानी पिया और वहीं अलाव के सामने अपनी धोतियाँ ओढ़कर पाँव पेट में डाले सो रहे।
जैसे दो बड़े-बड़े अजगर गेंडुलिया मारे पड़े हों।
और बुधिया अभी तक कराह रही थी।
(2)


सवेरे माधव ने कोठरी में जाकर देखा, तो उसकी स्त्री ठंडी हो गई थी।
उसके मुँह पर मक्खियाँ भिनक रही थीं।
पथराई हुई आँखें ऊपर टँगी हुई थीं।
सारी देह धूल से लथपथ हो रही थी।
उसके पेट में बच्चा मर गया था।
माधव भागा हुआ घीसू के पास आया।
फिर दोनों ज़ोर-ज़ोर से हाय-हाय करने और छाती पीटने लगे।
पड़ोस वालों ने यह रोना-धोना सुना, तो दौड़े हुए आए और पुरानी मर्यादा के अनुसार इन अभागों को समझाने लगे।
मगर ज़ियादा रोने-पीटने का अवसर न था।
कफ़न की और लकड़ी की फ़िक्र करनी थी।
घर में तो पैसा इस तरह ग़ायब था, जैसे चील के घोंसले में माँस?बाप-बेटे रोते हुए गाँव के ज़मींदार के पास गए।
वह इन दोनों की सूरत से नफ़रत करते थे।
कई बार इन्हें अपने हाथों से पीट चुके थे।
चोरी करने के लिए, वादे पर काम पर न आने के लिए।
पूछा—“क्या है बे घिसुआ, रोता क्यों है? अब तो तू कहीं दिखलाई भी नहीं देता! मालूम होता है, इस गाँव में रहना नहीं चाहता।
”घीसू ने ज़मीन पर सिर रखकर आँखों में आँसू भरे हुए कहा—“सरकार! बड़ी विपत्ति में हूँ।
माधव की घरवाली रात को गुज़र गई।
रात-भर तड़पती रही सरकार! हम दोनों उसके सिरहाने बैठे रहे।
दवा-दारू जो कुछ हो सका, सब कुछ किया, मुदा वह हमें दग़ा दे गई।
अब कोई एक रोटी देने वाला भी न रहा मालिक! तबाह हो गए।
घर उजड़ गया।
आपका ग़ुलाम हूँ, अब आपके सिवा कौन उसकी मिट्टी पार लगाएगा।
हमारे हाथ में तो जो कुछ था, वह सब तो दवा-दारू में उठ गया।
सरकार ही की दया होगी, तो उसकी मिट्टी उठेगी।
आपके सिवा किसके द्वार पर जाऊँ।
”ज़मींदार साहब दयालु थे।
मगर घीसू पर दया करना काले कंबल पर रंग चढ़ाना था।
जी में तो आया, कह दें, चल, दूर हो यहाँ से।
यूँ तो बुलाने से भी नहीं आता, आज जब ग़रज़ पड़ी तो आकर ख़ुशामद कर रहा है।
हरामख़ोर कहीं का, बदमाश! लेकिन यह क्रोध या दंड देने का अवसर न था।
जी में कुढ़ते हुए दो रुपए निकालकर फेंक दिए।
मगर सांत्वना का एक शब्द भी मुँह से न निकला।
उसकी तरफ़ ताका तक नहीं।
जैसे सिर का बोझ उतारा हो।
जब ज़मींदार साहब ने दो रुपए दिए, तो गाँव के बनिए-महाजनों को इनकार का साहस कैसे होता? घीसू ज़मींदार के नाम का ढिंढोरा भी पीटना ख़ूब जानता था।
किसी ने दो आने दिए, किसी ने चारे आने।
एक घंटे में घीसू के पास पाँच रुपए की अच्छी रक़म जमा हो गई।
कहीं से अनाज मिल गया, कहीं से लकड़ी।
और दोपहर को घीसू और माधव बाज़ार से कफ़न लाने चले।
इधर लोग बाँस-वाँस काटने लगे।
गाँव की नर्म दिल स्त्रियाँ आ-आकर लाश देखती थीं और उसकी बेकसी पर दो बूँद आँसू गिराकर चली जाती थीं।
(3)

 

बाज़ार में पहुँचकर घीसू बोला-“लकड़ी तो उसे जलाने-भर को मिल गई है, क्यों माधव!”
माधव बोला—“हाँ, लकड़ी तो बहुत है, अब कफ़न चाहिए।
”

“तो चलो, कोई हलक़ा-सा कफ़न ले लें।
”

“हाँ, और क्या! लाश उठते-उठते रात हो जाएगी।
रात को कफ़न कौन देखता है?”

“कैसा बुरा रिवाज है कि जिसे जीते जी तन ढाँकने को चीथड़ा भी न मिले, उसे मरने पर नया कफ़न चाहिए।
”

“कफ़न लाश के साथ जल ही तो जाता है।
”

“और क्या रखा रहता है? यही पाँच रुपए पहले मिलते, तो कुछ दवा-दारू कर लेते।
”
दोनों एक-दूसरे के मन की बात ताड़ रहे थे।
बाज़ार में इधर-उधर घूमते रहे।
कभी इस बाज़ार की दूकान पर गए, कभी उसकी दूकान पर! तरह-तरह के कपड़े, रेशमी और सूती देखे, मगर कुछ जँचा नहीं।
यहाँ तक कि शाम हो गई।
तब दोनों न जाने किस दैवी प्रेरणा से एक मधुशाला के सामने जा पहुँचे।
और जैसे किसी पूर्व निश्चित व्यवस्था से अंदर चले गए।
वहाँ ज़रा देर तक दोनों असमंजस में खड़े रहे।
फिर घीसू ने गद्दी के सामने जाकर कहा—“साहूजी, एक बोतल हमें भी देना।
”उसके बाद कुछ चिखौना आया, तली हुई मछली आईं और दोनों बरामदे में बैठकर शांतिपूर्वक पीने लगे।
कई कुज्जियाँ ताबड़तोड़ पीने के बाद दोनों सरूर में आ गए।
घीसू बोला—“कफ़न लगाने से क्या मिलता? आख़िर जल ही तो जाता।
कुछ बहू के साथ तो न जाता।
”माधव आसमान की तरफ़ देखकर बोला, मानों देवताओं को अपनी निष्पापता का साक्षी बना रहा हो-“दुनिया का दस्तूर है, नहीं लोग बामनों को हज़ारों रुपए क्यों दे देते हैं? कौन देखता है, परलोक में मिलता है या नहीं!”

“बड़े आदमियों के पास धन है, फ़ूँके।
हमारे पास फूँकने को क्या है?”

“लेकिन लोगों को जवाब क्या दोगे? लोग पूछेंगे नहीं, कफ़न कहाँ है?”
घीसू हँसा-“अबे, कह देंगे कि रुपए कमर से खिसक गए।
बहुत ढूँढ़ा, मिले नहीं।
लोगों को विश्वास न आएगा, लेकिन फिर वही रुपए देंगे।
”
माधव भी हँसा, इस अनपेक्षित सौभाग्य पर बोला—“बड़ी अच्छी थी बेचारी! मरी तो ख़ूब खिला-पिलाकर!”
आधी बोतल से ज़ियादा उड़ गई।
घीसू ने दो सेर पूरियाँ मँगाई।
चटनी, अचार, कलेजियाँ।
शराबख़ाने के सामने ही दूकान थी।
माधव लपककर दो पत्तलों में सारे सामान ले आया।
पूरा डेढ़ रुपया ख़र्च हो गया।
सिर्फ़ थोड़े से पैसे बच रहे।
दोनों इस वक़्त इस शान में बैठे पूरियाँ खा रहे थे जैसे जंगल में कोई शेर अपना शिकार उड़ा रहा हो।
न जवाबदेही का ख़ौफ़ था, न बदनामी की फ़िक्र।
इन सब भावनाओं को उन्होंने बहुत पहले ही जीत लिया था।
घीसू दार्शनिक भाव से बोला—“हमारी आत्मा प्रसन्न हो रही है तो क्या उसे पुन्न न होगा?”माधव ने श्रद्धा से सिर झुकाकर तसदीक़ की— ज़रूर से ज़रूर होगा।
भगवान, तुम अंतर्यामी हो।
उसे बैकुंठ ले जाना।
हम दोनों हृदय से आशीर्वाद दे रहे हैं।
आज जो भोजन मिला वह कभी उम्र-भर न मिला था।
”एक क्षण के बाद माधव के मन में एक शंका जागी।
बोला—“क्यों दादा, हम लोग भी एक-न-एक दिन वहाँ जाएँगे ही?”घीसू ने इस भोले-भाले सवाल का कुछ उत्तर न दिया।
वह परलोक की बातें सोचकर इस आनंद में बाधा न डालना चाहता था।
“जो वहाँ हम लोगों से पूछे कि तुमने हमें कफ़न क्यों नहीं दिया तो क्या कहोगे?”
“कहेंगे तुम्हारा सिर!”
“पूछेगी तो ज़रूर!”
“तू कैसे जानता है कि उसे कफ़न न मिलेगा? तू मुझे ऐसा गधा समझता है? साठ साल क्या दुनिया में घास खोदता रहा हूँ? उसको कफ़न मिलेगा और बहुत अच्छा मिलेगा!”माधव को विश्वास न आया।
बोला—“कौन देगा? रुपए तो तुमने चट कर दिए।
वह तो मुझसे पूछेगी।
उसकी माँग में तो सेंदुर मैंने डाला था।
”
“कौन देगा, बताते क्यों नहीं?”
“वही लोग देंगे, जिन्होंने अबकी दिया।
हाँ, अबकी रुपए हमारे हाथ न आएँगे।
”ज्यों-ज्यों अँधेरा बढ़ता था और सितारों की चमक तेज़ होती थी, मधुशाला की रौनक भी बढ़ती जाती थी।
कोई गाता था, कोई डींग मारता था, कोई अपने संगी के गले लिपटा जाता था।
कोई अपने दोस्त के मुँह में कुल्हड़ लगाए देता था।
वहाँ के वातावरण में सुरूर था, हवा में नशा।
कितने तो यहाँ आकर एक चुल्लू में मस्त हो जाते थे।
शराब से ज़ियादा यहाँ की हवा उन पर नशा करती थी।
जीवन की बाधाएँ यहाँ खींच लाती थीं और कुछ देर के लिए यह भूल जाते थे कि वे जीते हैं या मरते हैं।
या न जीते हैं, न मरते हैं।
और यह दोनों बाप-बेटे अब भी मज़े ले-लेकर चुसकियाँ ले रहे थे।
सबकी निगाहें इनकी ओर जमी हुई थीं।
दोनों कितने भाग्य के बली हैं! पूरी बोतल बीच में है।
भरपेट खाकर माधव ने बची हुई पूरियों का पत्तल उठाकर एक भिखारी को दे दिया, जो खड़ा इनकी ओर भूखी आँखों से देख रहा था।
और देने के गौरव, आनंद और उल्लास का अपने जीवन में पहली बार अनुभव किया।
घीसू ने कहा—“ले जा, ख़ूब खा और आशीर्वाद दे! जिसकी कमाई है, वह तो मर गई।
मगर तेरा आशीर्वाद उसे ज़रूर पहुँचेगा।
रोएँ-रोएँ से आशीर्वाद दो, बड़ी गाढ़ी कमाई के पैसे हैं!”माधव ने फिर आसमान की तरफ़ देखकर कहा-“वह बैकुंठ में जाएगी दादा, बैकुंठ की रानी बनेगी।
”घीसू खड़ा हो गया और जैसे उल्लास की लहरों में तैरता हुआ बोला—“हाँ, बेटा बैकुंठ में जाएगी।
किसी को सताया नहीं, किसी को दबाया नहीं।
मरते-मरते हमारी ज़िंदगी की सबसे बड़ी लालसा पूरी कर गई।
वह न बैकुंठ जाएगी तो क्या ये मोटे-मोटे लोग जाएँगे, जो ग़रीबों को दोनों हाथों से लूटते हैं, और अपने पाप को धोने के लिए गंगा में नहाते हैं और मंदिरों में जल चढ़ाते हैं?श्रद्धालुता का यह रंग तुरंत ही बदल गया।
अस्थिरता नशे की ख़ासियत है।
दु:ख और निराशा का दौरा हुआ।
माधव बोला-“मगर दादा, बेचारी ने ज़िंदगी में बड़ा दुख भोगा।
कितना दुख झेलकर मरी!”वह आँखों पर हाथ रखकर रोने लगा।
चीखें मार-मारकर।
घीसू ने समझाया—“क्यों रोता है बेटा, ख़ुश हो कि वह माया-जाल से मुक्त हो गई, जंजाल से छूट गई।
बड़ी भाग्यवान थी, जो इतनी जल्द माया-मोह के बंधन तोड़ दिए।
और दोनों खड़े होकर गाने लगे—
“ठगिनी क्यों नैना झमकावे! ठगिनी!”पियक्कड़ों की आँखें इनकी ओर लगी हुई थीं और यह दोनों अपने दिल में मस्त गाए जाते थे।
फिर दोनों नाचने लगे।
उछले भी, कूदे भी।
गिरे भी, मटके भी।
भाव भी बताए, अभिनय भी किए।
और आख़िर नशे में मदमस्त होकर वहीं गिर पड़े।
खजूर के वृक्षों की छोटी-सी छाया उस कड़ाके की धूप में मानो सिकुड़ कर अपने-आपमें, या पेड़ के पैरों तले, छिपी जा रही है।
अपनी उत्तप्त साँस से छटपटाते हुए वातावरण से दो-चार केना के फूलों की आभा एक तरलता, एक चिकनेपन का भ्रम उत्पन्न कर रही है, यद्यपि है सब ओर सूनापन, प्यासापन रुखाई।
उन केना के फूलों के पास ही, एक छींट के टुकड़े से अपने कंधे ढँके हुए, मेरिया बैठी है।
उससे कुछ ही दूर भूमि पर एक अख़बार बिछाए उसकी छोटी बहन कार्मेन एक रूमाल काढ़ रही है।
वे दोनों अपने-अपने ध्यान में मस्त हैं, किंतु उनके ध्यान एक ही विषय को दो विभिन्न दृष्टियों से देख रहे हैं।
यद्यपि वे स्वयं इस बात को नहीं जानतीं कि उनके विचार एक-दूसरे के कितने पास मँडरा रहे हैं—यद्यपि मेरिया उसे कभी स्वीकार नहीं करेगी, क्योंकि वह इसे अपने हृदय का गुप्ततम रहस्य समझती है।
कार्मेन की आँखें उसके हाथ के रूमाल पर लगी हुई हैं।
वह उस पर लाल धागे से एक नाम काढ़ रही है, जो मेहँदी के रंग से उस पर लिखा हुआ है—मिगेल! नाम के चारों ओर एक बेल काढ़ी जा चुकी है और बेल के ऊपर एक लाल झंडा।
मेरिया अपने पास की किसी चीज़ को अपने चर्मचक्षुओं से भी नहीं देख रही है।
केना के फूलों के आगे जो खजूर के दो-चार झुरमुट-से हैं, उनके आगे जो छोटे-छोटे नए गन्ने के खेत हैं, उनके भी पार कहीं जो स्पष्ट किंतु अदृश्य सत्यताएँ हैं, उन्हीं पर उसकी आँखें गड़ी हैं।
वहाँ है तो बहुत-कुछ।
वहाँ मार-काट है, हत्या है, भूख है, प्यास है, विद्रोह है, पर मेरिया उसे देख ही नहीं रही।
वह तो वहाँ एक स्वप्न की छाया देख रही है।
एक स्वप्न, जो टूट चुका है, किंतु बिखरा नहीं, जो बद्ध हो चुका है, किंतु मरा नहीं है।
वह मिगेल को याद कर रही है; मिगेल, जो जेल में बैठा है; मिगेल, जो।
पर क्या मन को उलझाने के लिए कोई स्पष्ट विचार आवश्यक ही है? क्या कवि कविता लिखने से पहले उसे लिखने के विचार में और उसके अनुकूल झुकाव में ही इतना तल्लीन नहीं हो सकता कि कविता की अभिव्यक्ति एक अकिंचन, आकस्मिक, द्वैतीयिक वस्तु हो जाए? तभी तो मेरिया भी उसकी याद में तल्लीन हो रही है, उसे याद ही नहीं कर रही, उसे याद करने की अवस्था में ही ऐसी खो गई है कि वह याद सामने नहीं आती।
मेरिया और कार्मेन साधारणतया इस समय घर से बाहर नहीं बैठतीं।
एक तो धूप-गर्मी, दूसरे विद्रोह के दिन, तीसरे घर का काम; और सबसे बड़ी, सबसे भयंकर बात यह कि उन दिनों में वेश्याएँ ही दिन-दहाड़े बाहर निकलती हैं या वे कुलवधुएँ जो भूख और दारिद्रय से पीड़ित होकर दिन में ही अपने-आपको बेच रही हैं—चोरी से नहीं, धोखे से नहीं, धर्मध्वजियों की कामलिप्सा से नहीं (इन सब सभ्यता के अलंकारों के लिए उन्हें कहाँ अवकाश?) किंतु, केवल छः आने पैसे के लिए, जिसमें वे रोटी-भर खा सकें।
मेरिया विधवा है, कार्मेन अविवाहिता, और दोनों ही अनाथिनी और दरिद्र, किंतु वे अभी।
वे अभी वहाँ तक नहीं पहुँचीं, वे अभी घर में बैठकर अपने टूटते अभिमान से लिपटककर रो सकती हैं, इसलिए किसी हद तक स्वाधीन हैं।
आज वे बाहर बैठी हैं तो इसलिए कि आस-पास आने-जानेवालों को देख सकें, और आवश्यकता पड़ने पर पुकार सकें, क्योंकि आज वे अतिथि की प्रतीक्षा कर रही हैं।
दोनों ही उद्विग्न हैं, क्योंकि प्रतीक्षा का समय हो चुका है।
पेड़ों की छाया अपना लघुतम रूप प्राप्त करके अब फिर हाथ-पैर फैलाने लगी है।
शायद पेड़ों के चरणों में आसन पाने से निराश होकर उसी प्राची दिशा की ओर बढ़ने लगी है, जिससे सूर्य का उदय हुआ था—शायद इस भावना से कि जो सूर्य को काँख में दाबकर रख सकती है, वह क्या उसे आश्रय नहीं देगा? अतिथि के आने की बेला, बहुत देर हुए, हो चुकी है, पर मेरिया और कार्मेन दोनों अपने कामों, या कामों की निष्क्रियता में, ऐसी तन्मय दीख रही हैं कि दोनों ही एक-दूसरे को धोखा नहीं दे पातीं और व्यक्त हो जाती हैं।
कार्मेन कहती है, “बहन, देखो, यह ठीक बन रहा है?।
तुम सोच क्या रही हो?” 

और, मेरिया बिना उसके प्रश्न का उत्तर दिए ही स्वयं पूछती है, “हाँ, कार्मेन, तू तो कम्यूनिस्ट है न पक्की?” 

“मैं जो हूँ सो हूँ, तुम यह बताओ कि तुम सोच क्या रही थीं?” 

“मैं? मैं क्या सोचूँगी? तू ही तो अपने झंडे में इतनी तल्लीन हो रही है कि कुछ बात नहीं करती।
” 

“मैं झंडे में, और तुम इस नाम में, क्यों न?”—कहकर कार्मेन शरारत से हँसती है।
“चुप शैतान!’—हँसकर मेरिया एकाएक गंभीर हो जाती है।
और कार्मेन भी चुप रहती है, कभी-कभी बीच-बीच में कनखियों से उसकी ओर देखकर कुछ कहने को होती है, पर कहती नहीं।
गन्ने के खेत के इधर एक व्यक्ति आता दीख रहा है।
मेरिया स्थिर उत्कंठा से देखने लगी है।
कार्मेन ने उधर नहीं देखा, किंतु किसी अलौकिक बुद्धि से वह भी अनुभव कर रही है कि उसकी बहन व्यग्रता से कुछ देख रही है और वह भी एक तनी हुई प्रतीक्षा-सी में अपना काम कर रही है।
जब वह व्यक्ति पास आ गया, तो मेरिया ने उठकर हाथ से उसे इशारा किया और कार्मेन से बोली, “कार्मेन, तू भीतर जा।
मैं बात करके आऊँगी।
” 

कार्मेन एक बार मानो कहने को हुई, “मैं भी रह जाऊँ?” फिर उस वाक्य को एक चितवन में ही उलझाकर चली गई।
“कहो, सेबेस्टिन, मिलने को क्यों कहला भेजा था?” 

“तुम्हारे लिए समाचार लाया हूँ।
कोई सुनता तो नहीं?” 

“नहीं।
” 

“फिर भी, धीरे-धीरे कहूँ।
मिगेल का समाचार है।
” 

मेरिया चुप।
उसके चेहरे पर उत्कंठा भी नहीं दीखती।
“वह मैटांज़ास की जेल में है।
” 

“यह तो मैं भी जानती हूँ।
” 

सेबेस्टिन स्वर और भी धीमा करके बोला, “वह वहाँ से निकलकर अमरीका जाने का प्रबंध कर रहा है।
” 

मेरिया फिर चुप।
पर, अब की उत्कंठा नहीं छिपती।
“उसे धन की ज़रूरत।
” 

“फिर?” 

सेबेस्टिन संदिग्ध स्वर में बोला, “यही मैं सोच रहा हूँ।
मेरा जो हाल है, सो देखती हो-अभी तीन दिन से रोटी नहीं खार्इ और तुमसे भी कुछ कह नहीं सकता।
और, और यहाँ कौन बच रहा है—सभी भूखे मर रहे हैं।
माँगू किससे?” 

मेरिया थोड़ी देर चुप रही।
फिर बोली, “कितना धन चाहिए?” 

सेबेस्टिन ने एक बार तीव्र दृष्टि से उसकी ओर देखा, फिर कहा, “क्या करोगी पूछकर— बहुत!” 

“फिर भी कितना?” 

“लाओगी कहाँ से? अगर सौ डालर चाहिए तो?” 

“सौ चाहिए?” 

तनिक विस्मय से, “अगर दो सौ डालर चाहिए—तीन सौ?” 

“तीन सौ डालर चाहिए?” 

अब विस्मय को छिपाकर उदासीनता दिखाते हुए, नहीं, चाहिए तो इससे भी अधिक—कम-से-कम पाँच सौ डालर ख़र्च होंगे।
बड़ी जोख़िम का काम है।
पर इन बातों से क्या लाभ? हो तो कुछ सकता ही नहीं।
तुम पूछती क्यों हो?” 

मेरिया चुप है।
उसके मुख पर अनेक भाव आते हैं और जाते हैं।
सेबेस्टिन उन्हें पढ़ नहीं पाता और सोचता है—यह औरत बड़ी गहरी मालूम पड़ती है, मुझसे बहुत-कुछ छिपाए हुए है, जिसका मैं अनुमान भी नहीं कर पाता।
मेरिया एकाएक बोली, “यहाँ कोई बैंकर है? कोई अमरीकन?” 

“हाँ, है तो।
क्यों?” 

“गिरवी रखेंगे?” 

“क्या? शायद कोई खरी चीज़ हो तो रख लें—पर आज-कल गिरवी से बेचना अच्छा, क्योंकि मिलेगा बहुत थोड़ा।
पर क्या तुम गिरवी रखना चाहती हो? अभी तो तुम्हारा ख़र्च चलता होगा?” 

मेरिया ने उत्तर नहीं दिया, कुछ देर सोचने के बाद पूछा, “उसे निकालने में कितने दिन लगेंगे?” 

“दिन क्या? प्रबंध तो है, धन भिजवाते ही वह निकल जाएगा।
” 

“यहाँ से मैटांज़ास भिजवाओगे?” 

“प्रबंध करनेवाले यही हैं।
उन्हीं को देना होगा।
उनके पास धन पहुँचते ही वे कर लेंगे, ऐसा मुझसे कहा है।
” सेबेस्टिन ने एक दबी हुई अनिच्छा-सी से कहा, मानो अधिक रहस्य खोलना न चाहता हो।
“हूँ!” 

मेरिया फिर किसी सोच में पड़ गई।
थोड़ी देर बाद उसने उतरे हुए चेहरे से फीके स्वर में कहा, “शायद मैं पाँच सौ डालर का प्रबंध कर सकूँ।
तुम-रात को आना!” 

“तुम! पाँच सौ डॉलर!” 

“हाँ! मेरा विश्वास है कि कर सकूँगी! पर निश्चय नहीं कह सकती—तुम रात को आना।
” 

“पर—” 

“अभी जाओ, रात को आना।
अभी बस, अभी बस! मैं कुछ सोचना चाहती हूँ—मेरा स्वास्थ्य ठीक नहीं है।
” कहकर मेरिया मुड़कर घर की ओर चली।
अच्छा, “मैं जाता हूँ, विदा!” कहकर सेबेस्टिन चलने लगा, किंतु जब मेरिया अंदर चली गई, तब वह रूककर उसकी ओर देखकर बोला, “मेरिया, तुम्हारे पास इतना धन कैसे? यह तो अँधेरे में तीर लग गया है।
” 

फिर, धीरे-धीरे उसके मुख पर विस्मय या आग्रह का भाव मिट गया, उसका स्थान लिया एक लज्जा सा विक्षोभ के भाव ने।
पर जब सेबेस्टिन फिर गन्ने के खेत की ओर चला, तब वह भाव मिट गया था—तब वह था पहले-सा ही शांति-प्राय, किंचित विस्मित।
खजूरों की लंबी छाया, अब ठीक केना की क्यारी पर छा रही थी; मानो अनंत पथ पर चलते हुए भी, उसके तरल चिकनेपन के भ्रम में पड़कर थोड़ी देर के लिए प्यासी छाया अपनी आँखें ही ठंडी कर रही हो।
2 

अब वे दिन नहीं रहे, जब मेरिया की गिनती सैकड़ों से आरंभ होती थी—वे भी नहीं, जब वह अकेली इकाई को इकाई समझने लगी थी।
अब तो, यदि डालर इकाई है तो उसकी गिनती सेंट से आरंभ हो जाती है और सेंट ही में संपूर्ण हो जाती है।
और, वह देगी पाँच सौ डालर—अपनी गिनती की असंख्य संपत्ति! 

मेरिया के माँ-बाप, सेंटियागो के पहाड़ी प्रदेश में बड़े ज़मींदार थे।
यद्यपि उनकी समृद्धि को बीते वर्षों हुए जान पड़ते हैं, तथापि मेरिया को कभी-कभी यह विचार आता है, अभी कल ही तो वे दिन थे।
हवाना शहर के आसपास, देहात में, मेरिया के पिता की बहुत-सी ज़मीन थी-जिसमें गन्ने बोये जाते थे; किंतु कुछ वर्षों से, जब से अमरीका के चीनी के व्यापारियों और मज़दूरों तक ने क्यूबा से चीनी के आयात का विरोध किया और देशभक्ति की आड़ लेकर लड़ने को तत्पर हुए, जब से अमरीकन सरकार ने उनका मान रखने के लिए और अपनी छूँछी जातिभक्ति या देशभक्ति की शान रखने के लिए, क्यूबा से आनेवाली चीनी के आयात पर कर बढ़ा दिया, तब से धीरे-धीरे उनकी ज़मीन घटने लगी और उनका साहस भी टूटने लगा-मेरिया को वह दिन याद है (यद्यपि बहुत देर से, ऐसे जैसे पिछले जीवन के सुख-दुख याद आ रहे हों!) जब उसके पिता ने आकर एक दिन थके हुए स्वर में मेरिया की माँ से कहा, “रोजा, हम लुट गए हैं,—दीवालिया हो गए हैं।
” 

उस बात को दो वर्ष हो गए।
उसके बाद ही वह दिन भी आया, जब सेंटियागों में उनका मकान भी बिक गया और वे एक साधारण परिवार बनकर हवाना आए-मज़दूरी करने के लिए।
वह दिन भी, जबकि मेरिया का पिता एक दिन गन्ने के खेत की निराई करते-करते लू लगने से मर गया और उसके कुछ ही दिन बाद मेरिया की माँ भी—जो सब कष्ट और क्लेश सहकर भी अभिमान की चोट को नहीं सहार सकी थी।
तब से मेरिया और कार्मेन उस घर में रहती हैं।
वे दोनों मज़दूरी नहीं करतीं-अब मज़दूरी करने से उतना भी नहीं मिलता, जितने के उसमें नित्य कपड़े ही घिस जाते हैं, खाने की कौन कहे।
इसलिए, मेरिया अब कभी-कभी किसी अमरीकन यात्री के यहाँ एक-आध दिन सेवा करके कुछ कमा लेती है और उसी पर तोष कर लेती है।
इस सेवा में कभी-कभी किसी यात्री को सूझता है कि मेरिया तो सुंदरी है।
तब मेरिया डरती नहीं, छिपती नहीं, सह लेती है और अपना वेतन कमा लेती है; क्योंकि नैतिक तंत्र तो काल और परिस्थिति के बनाए होते हैं और प्रत्येक काल में जैसे ऊँचाई की एक सीमा-सी होती है, वैसे ही निचाई की भी।
और, मेरिया समझती है कि वर्तमान परिस्थिति में वह कम-से-कम पतित नहीं, जूठी नहीं है।
सीपी जब समुद्र में पड़ी होती है, तब उसकी गति अबाध होती है और वह अस्पृश्य; जब वह तीर पर पड़ी सूखती है, तब लोग उसके बाह्य आकार को छू लेते हैं, सहला लेते हैं पर उससे उसके अंदर छिपा हुआ जीव आहत नहीं हुआ, वैसा ही अस्पृश्य रहता है।
फिर एक दिन ऐसा भी आ सकता है, जब सूखे उत्ताप से छटपटा कर, सीपी अपना बाह्य कठोर कवच खोल देती है, तब लोग उसके भीतर से मुक्तामणि लूट ले जाते हैं, तब उसका कवच कहीं पड़ा रहता है और उसके जीव को कौए नोच ले जाते हैं।
मेरिया विधवा थी पवित्र थी—अछूती थी।
उसका विवाह उसके पिता ने अपने पड़ोस के एक उच्चकुल के निकम्मे युवक से कर दिया था, जो विवाह के कुछ ही दिन बाद मर गया था।
उसके बाद ही मेरिया के माता-पिता सकुटुम्ब हवाना आए और दोनों लड़कियों को छोड़ परलोक सिधारे थे—जहाँ शायद चीनी पर विदेशी कर नहीं लगता था।
तब पहले कुछ दिन मेरिया ने मज़दूरी भी की थी, पर फिर यात्रियों की टहल करने लगी थी।
यात्री उससे अधिक कुछ नहीं माँगते थे—अधिक-से-अधिक एक मुस्कान, हाथों का स्पर्श, एक कोमल संबोधन।
इतने के लिए वह इनकार नहीं करती थी, उपेक्षा से देती थी, और अपनी मज़दूरी ले जाती थी।
इससे आगे उसके भी एक कठोर कवच था, तीर-पड़ी सीपी की तरह, और वह सोचती थी कि उसका कौमार्य सदा ऐसा ही अक्षत रहेगा।
एक बार, ऐसा हुआ था कि वह इस गीत को बदलने लगी थी—वह अपने को उत्सर्ग करने लगी थी।
अपनी ओर से वह उत्सर्ग हो भी चुकी थी, शायद स्वीकृत भी; पर यदि ऐसा हुआ था, तो न वह उत्सर्ग-चेष्टा ही व्यक्त हुई थी और न उसकी स्वीकृति ही! 

वह पिछले साल की बात है।
तब मिगेल उसके पड़ोस में रहता था।
वह स्वयं ग़रीब था और मज़दूरी करता था, किंतु वह मेरिया के छिपे अभिमान को समझता था।
कभी-कभी वह मेरिया की अनुपस्थिति में आता, कार्मेन से बातचीत करता और उसके लिए खाने-पीने का बहुत-सा सामान छोड़ जाता।
कार्मेन स्वयं खाती, तो मिगेल कहता, “रख लो, बहन के साथ खाना।
” और कार्मेन इस उपदेश का औचित्य देखकर इसे स्वीकार कर लेती।
इसी प्रकार, मिगेल हर दूसरे दिन कुछ भेंट छोड़ जाता, जिससे दोनों बहनों का एक दिन का ख़र्च बच जाता।
तब एक दिन मेरिया ने उसे मना करने के लिए उसका सामना किया था और तब से फिर सामना कर सकने के अयोग्य हो गई थी—बिक गई थी।
मेरिया मिगेल से बात बहुत कम करती।
वह आता और कार्मेन से बातें करता, हँसता-खेलता और मेरिया उनकी तरुण माता की तरह ही उन्हें देखा करती।
पर कई बार उसे विचार होता, मिगेल के कार्मेन के साथ खेलने में एक प्रेरणा है, उसकी बातचीत में एक आग्रह, उसकी हँसी में एक सहानुभूति, जो कार्मेन को दी जाकर भी उसकी ओर आती है, उसीके लिए है।
तब वह लज्जित भी होती, पुलकित भी; और एक विषण्ण आनंद से और भी चुप हो जाती।
और यह सब इसलिए कि उसकी अपनी सब प्रेरणाएँ, अपने सब आग्रह, अपनी सब सहानुभूति एक ही रहस्यपूर्ण अभिव्यक्ति में मिलेग की ओर जा चुकी थी।
मिगेल में प्रतिभा थी, और प्रतिभावान व्यक्ति कभी एक स्थिर, व्यक्तिगत प्रेम नहीं पाता-चाहे अपने व्यक्ति-वैचित्र्य से उसका अनुभव करने के अयोग्य होता है, चाहे भाग्य द्वारा ही उससे वंचित होता है।
मिगेल और मेरिया भी ऐसे ही रहे।
मिगेल हवाना के एक गुप्त मज़दूर-दल का अगुआ था—इस बात का पता लग जाने पर उसके नाम वारंट निकल गए और वह भाग गया।
इस बात को भी छः मास हो गए।
और, अब तो मिगेल महीने-भर से मैंटाज़ास के फ़ौजी जेल में पड़ा है।
उसे पता नहीं क्या होगा-शायद बिना मुक़दमे के ही वह फाँसी लटका दिया जाएगा।
क्योंकि अब है मैकाडो का राष्ट्रपतित्व, जो कि अमरीकन छत्रच्छाया से भी बुरा है, क्योंकि मैकाडो दास ही नहीं, वह अधिकार-प्राप्त दास है।
इसलिए अधिकारी से अधिक क्रूर और हृदयहीन है।
आज, अगस्त 1933 में, जब प्रजा पहले ही भूखी मर रही है, तब उसके बचे-खुचे जीविका के साधन भी छीने जा रहे हैं; और इतना ही नहीं जो इस भूखी मृत्यु का विरोध करते हैं, उन्हें सबसे पहले चुन-चुनकर मारा जा रहा है।
हाँ, सभ्यता और प्रगति! 

मेरिया ने मिगेल को अपनाया नहीं था, शायद इसलिए मिगेल का एक चिह्न मेरिया के पास सदा रहता है—उसकी द्वादशवर्षीया बहन।
मेरिया का प्रेम मौन था, कार्मेन का स्नेह अत्यंत मुखर क्योंकि वह प्रेम नहीं था, वह था एक पूजा-मिश्रित अधिकार-वैसा ही, जैसा किसी बच्चे के मन में अपने देवता के प्रति होता है।
कार्मेन न हर समय मिगेल का नाम जपती थी; हरेक परिस्थिति में उसके मुख पर एक ही प्रश्न आता था कि “इसमें मिगेल को कैसा लगता?” यहाँ तक कि जब वह रूखा-सूखा खाना खाने बैठती, तब सर्वोत्तम खाद्य वस्तु (बहुधा तो एक ही वस्तु होती!) पर अंश निकालकर उसे एक अलग पात्र में रखकर पूर्वस्थ मैटांज़ास की ओर उन्मुख होकर कहती, “यह मिगेल के लिए है”।
मेरिया हँसती, ‘पगली!” पर कार्मेन के कर्म से, उसे ऐसा जान पड़ता है कि मिगेल की एक सकरुण साँस उसके पास से, उसकी किसी लट को किंचित्मात्र कम्पित करती हुई, शायद उसके श्रुतिमूल को छूती हुई चली गई।
वह ज़रा पीछे झुक जाती है—विश्रान्ति की मुद्रा में क्षणभर पलकें मींचकर एक छोटी-सी साँस लेती, और फिर प्रकृतिस्थ हो जाती; भोजन का अधिक मधुर जान पड़ने लगता और मेरिया को एकाएक ध्यान आता कि कार्मेन उसकी कितनी, कितनी अत्यंत प्रिय।
पता नहीं, वह कार्मेन का अधिकृत प्रेम है, या मेरिया के हृदय में मिगेल की अनुपस्थिति के रिक्त को पूरा करनेवाला और अंततः मिगेल पर आश्रित भाव-पर मेरिया उसे कार्मेन पर बिखेरती है और बड़ी आत्मविस्मृति से (या शायद आत्म-विस्मृति के लिए ही?) बिखेरती है।
कार्मेन इसे जानती है।
वह छोटी है, अबोध है, अपने इष्टदेव की पूजा में, अपनी वीर-पूजा में खोर्इ हुई है, पर मेरिया को जानती है।
वह जानती है कि उसका देवता का कुछ है और मरिया सर्वथा उसकी ओर, उसे इससे ईर्ष्या नहीं होती।
प्रेम किसी-न-किसी प्रकार के प्रतिदान का इच्छुक होता है—चाहे वह प्रतिदान कितना ही वंचक और मारक क्यों न हो—इसीलिए प्रेम में ईर्ष्या होती है।
पर पूजाभाव, विशेषतः वीर-पूजा में प्रतिदान की इच्छा नहीं होती, इसीलिए उसमें विरोध की भावना नहीं होती।
एक पुजारी अपने देवता के अन्य उपासकों से एक समीपत्व ही अनुभव करता है।
और, फिर कार्मेन यह भी तो समझती है कि स्वयं मेरिया की कितनी अपनी है क्योंकि वह देखती है, मेरिया के जीवन का कोई भी रिक्त अगर भरा है तो कार्मेन से ही, मेरिया ने मानो अपने प्राणसूत्र के सब तन्तु सब ओर से समेट कर उसी में लपेट दिए हैं और उसी की आश्रित हो रही है।
कार्मेन यह तो समझ सकती नहीं कि मेरिया की जीवन-लता कितनी अधिक उसके सहारे की आकांक्षी है, वह इसीलिए कि उसके भीतर कहीं घुन लग रहा है, जो उसकी शक्ति को चूस जाता है और उसे बाह्य आश्रय के लिए बाध्य कर रहा है।
कार्मेन समझती है कि मेरिया का उसके प्रति सच्चा स्नेह है, और वह वास्तव माँ है भी सच्चा और विशुद्ध-किंतु वह स्वयंभू नहीं है, वह एक रिक्त की प्रतिक्रिया है।
जैसे, जब पैर में कहीं जूता चुभता है, तब उस चुभन से उस स्थान की रक्षा के लिए एक फफोला उठता है, और स्नेह से भरता है।
वह फफोला भी सच्चा होता है और स्नेह भी, पर वह स्वाभाविक होकर भी स्वयंभूत नहीं होता, वह एक बाह्य कारण से, एक रिक्ति की या पीड़ा की प्रतिक्रिया से उत्पन्न होता है।
इसे कार्मेन भी नहीं जानती, मेरिया भी नहीं जानती।
क्योंकि जो स्वयं जीने की क्रिया में व्यस्त होते हैं, उन्हें जीवन के स्रोतों का अन्वेषण करने का समय नहीं होता, शायद प्रवृत्ति भी नहीं।
मेरिया और कार्मेन के इस पाँच डालर मासिक के—साढ़े सात आने रोज़ के—जीवन में एक व्यक्ति और भी उलझा हुआ है।
वास्तव में उलझा ही हुआ है, क्योंकि मिगेल तो उसका एक स्वाभाविक अंग है और यह व्यक्ति है एक पहेली, एक उलझन भी, जो विभिन्न अवस्था में शायद सुलझार्इ भी जा सकती, और जो किसी भी अवस्था में उनके जीवन का आवश्यक अंग नहीं हुई न होगी।
यह व्यक्ति है सेबेस्टिन।
वर्तमान युग की गिनती में सेबेस्टिन से दोनों बहनों का परिचय बहुत दिन से है।
वह भी किसी समय समृद्ध था, उसकी पत्नी मोटर में बैठती थी, उसके बेटे अभिजनों के स्कूल में पढ़ते थे।
पर अब वह भी मज़दूरी करता है और दिन-भर ख़ून-पसीना एक करके भी अपना ख़र्च नहीं चला सकता—विशेषतः इसलिए कि अपनी स्त्री का तुषारमय, उलाहने-भरा मौन उससे नहीं सहा जाता, उसे देखकर वह कई बार किसी भयंकर आग से भर जाता है और बिलकुल हृदयहीन एक मारक शस्त्र की तरह हो जाता है—अनुभूति, दया, आचार-ज्ञान तक से परे, उठे हुए खांडे की तरह, जो गिर ही सकता है, और जिसके गिरने की नीति-शास्त्र नहीं नियंत्रित कर सकता।
वह मिगेल का सखा था, सहयोगी था, विश्वासपत्र था।
मिगेल के साथ सामान्य दारिद्रय में बँधा था।
और मिगेल, इस बंधन को ही सबसे बड़ा बंधन समझता था और इसी के कारण सेबेस्टिन का विश्वास करता था।
पर मिगेल अकेला था और स्वच्छंद, सेबेस्टिन अपनी गृहस्थी के बंधनों में बँधा हुआ और सुरक्षित था।
इसलिए मिगेल मित्रता में पूर्णतया बँध जाता था, और सेबेस्टिन उससे घिर कर भी उसके भीतर एक आत्मनिर्णयाधिकार बनाए रखता था।
मेरिया से मिगेल ने सेबेस्टिन का भी परिचय कराया था।
मेरिया उन दोनों व्यक्तियों का अंतर देखती थी, किंतु सेबेस्टिन के प्रति मिगेल का आदर-भाव देख कर अपने विचारों को दबा लेती थी।
मिगेल उसका कुछ नहीं था, किंतु उसके बिना जाने ही उसका मन इस निश्चय पर पहुँच चुका था कि जो कुछ मिगेल का निजी है, वही उसका भी है।
मिगेल चला गया, बंदी भी हो गया।
मेरिया के जीवन में इससे कोई विशेष परिवर्तन प्रकट नहीं हुआ-सिवा इसके कि अब बहनों को जो कुछ खाने-पीने को प्राप्त होता है, वह मेरिया की अपनी कमाई का फल होता है, क्योंकि सेबेस्टिन उनकी कुछ सहायता नहीं कर सकता—वह स्वयं इसका आकांक्षी है! सेबेस्टिन और मेरिया अब कभी-कभी मिलते हैं, बस! कभी मेरिया सेबेस्टिन के घर का स्मरण करके, उसे अपने यहाँ रोटी खिला देती है।
तब सेबेस्टिन कृतज्ञ तो होता है पर उसके हृदय में स्वभावतः ही यह भाव उदय होता है कि इन बहनों के पास आवश्यकता से अधिक धन है, नहीं तो ये क्यों मुझे खिलातीं—कैसे खिला सकतीं? बेचारे सेबेस्टिन के अब वे दिन नहीं थे, जब वह सोचे, मैं किसी को खिला सकता हूँ।
और उसका यह भाव, उसकी कृतज्ञता के पीछे छिपा होने पर भी, मेरिया को दीख जाता था।
तब वह विषण्ण-सी होकर, सेबेस्टिन के चरित्र को समझने की चेष्टा करती थी, वह उसके बहुत पास पहुँच जाती थी, किंतु पूर्णतया हल नहीं कर पाती थी; सेबेस्टिन उसके लिए एक उलझन रह जाता था, जो सुलझ सकती है, यद्यपि अभी सुलझी नहीं; जो एक पहेली है।
जिसका हल है तो, पर अभी प्राप्त नहीं हुआ।
तब वह सांत्वना के लिए जाती थी—अपने चिर अभ्यस्त कवियों के पास नहीं-उस चिर अभ्यस्त कविता के जीवन-राहु, आँधी-पानी-धुएँ के पैगम्बर कार्ल मार्क्स की शरण में! क्योंकि, उस समय उसकी मनःस्थित कोमल कविता के अनुकूल नहीं होती थी, वह चाहती थी एक भैरव कविता, उच्छल लहरी की तरह एक ही भव्य गर्जन में सब कुछ डुबोनेवाली, घोर विनाशिनी।
वह कार्मेन को बुलाकर पास बिठा लेती और उसके साथ पढ़ने लगती।
कार्मेन के उत्साहशील तरुण हृदय को मिगेल ने पूरा कम्युनिस्ट बना दिया था।
वह कार्ल मार्क्स के नाम पर किसी समय कुछ भी पढ़ने को प्रस्तुत थी।
उसकी इस तत्परता में वही व्यग्र भावुकता थी, मार्क्स उसकी बुद्धि पुष्ट कर सकता था, पर उसकी स्वाभाविक चंचलता को नहीं।
मेरिया भी मार्क्स को अपने मस्तिष्क से नहीं, अपने हृदय से पढ़ती थी।
कार्मेन जब देखती कि मेरिया किस प्रकार उसके उच्चारण में ही लीन हुई जा रही है, उसके तर्क की ओर नहीं जाती केवल उसकी विराट् विध्वंसिनी प्रेरणा में बही जा रही है, तब मेरिया के भाव को प्रतिबिंबित करता हुआ एक रोमांच-सा उसे भी हो जाता था, एक कँपकँपी-सी उसके शरीर में दौड़ जाती थी—वैसी ही, जैसी किसी अनीश्वरवादी मूर्तिपूजक हृदय में, किसी भव्य मंदिर में आरती को देख-सुन कर हो उठती है।
जब मेरिया पढ़ चुकती थी, तब कार्मेन अकस्मात् कह उठती, “मिगेल के पढ़ाने में तो यह ऐसा नहीं होता था—” 

मेरिया पूछती, “क्या?” तो कार्मेन से उत्तर देते न बनता! वह मन-ही-मन कल्पना करती, कहीं विजय समुद्र-तट पर बने गिरजाघर में समवेत गान हो रहा हो और लहरों के नाद से मिल रहा हो।
और इस भाव को कह नहीं पाती थी, एक खोर्इ-सी मुस्कान मुस्कुरा देती थी! 

आज, सेबेस्टिन के जाने के बाद भी यही हुआ।
मेरिया पढ़ने लगी और कार्मेन चुपचाप सुनने।
किंतु मेरिया से बहुत देर तक नहीं पढ़ा गया।
उसने उकता कर पुस्तक रख दी और बोली, “फिर सही।
” 

कार्मेन ने धीरे से पूछा, ‘मेरिया, आज तुम्हें कुछ हो गया है? बताओ, सेबेस्टिन क्या कहता था?” 

मेरिया जैसे चौंकी।
बोली, “कुछ तो नहीं?” 

उस स्वर में कुछ था।
जिसने कार्मेन को झकझोर कर कहा, “पास आ!” 

कार्मेन आर्इ और मेरिया की गोद में सिर रखकर बैठ गई।
मेरिया ने उसे पास खींच लिया और उसे गले से लिपटाए बैठी रही।
कभी-कभी कार्मेन को मालूम होता, मेरिया वहाँ नहीं है तब वह सिर उठाकर मेरिया का मुँह देखना चाहती, पर मेरिया उसे और भी ज़ोर से चिपटा लेती, सिर उठाने न देती थी।
ऐसे ही धीरे-धीरे संध्या हो गई।
खजूर के पेड़ों के पीछे सारा वायुमंडल स्वर्णधूलि से भर-सा गया, जिसमें गन्ने के खेत अदृश्य हो गए।
जो क्षितिज दोपहर में बहुत दूर जान पड़ रहा था, अब मानो बहुत पास आ गया, मानो खजूर के वृक्षों के नीचे ही घोंसला बनाने को आ छिपा।
दूर कहीं, अमरीकन राजदूत भवन से घंटे का स्वर सुन पड़ने लगा और नगर से शोर भी एकाएक बहुत पास जान पड़ने लगा।
कार्मेन, मेरिया की गोद में बहुत चुप पड़ी थी, मेरिया ने पूछा, “कार्मेन, सो गई क्या?” तब कार्मेन ने गोद में रखा हुआ सिर, मेरिया के शरीर से रगड़कर हिला दिया और झूठमूठ के रूठे स्वर में बोली, “तुम बताती तो हो नहीं।
” 

“ओ, वह?” कहकर मेरिया फिर चुप हो गई।
थोड़ी देर बाद बोली, “कार्मेन, तुझसे एक बात पूछनी है; न, उठ मत, ऐसी ही पड़ी रह!” 

कार्मेन ने विस्मय से कहा, “क्या आज रोटी नहीं खानी है?” 

“खा लेंगे।
तू सुन तो!” 

“हाँ, कहो।
” 

“कार्मेन, जानती है, जब माँ मरी, तब हमें बिलकुल अनाथ नहीं छोड़ गई?” मेरिया ने गंभीर स्वर में ऐसी मुद्रा में यह प्रश्न किया, जैसे उत्तर की भी अपेक्षा नहीं और ऐसे ही कहती चली।
कार्मेन चुपचाप सुनने लगी।
“वह मुझे थोड़े-से गहने सौंप गई थी।
बहुत तो नहीं थे, पर आजकल के ज़माने में उतने ही बहुत होते हैं।
कुछ तो हमारे वंश की परंपरा में ही चले जा रहे थे, कुछ माँ ने तेरे विवाह के लिए बनवाए थे।
” 

“मेरे? और तुम्हारे लिए नहीं?” 

“हाँ, मेरे भी थे, सुन तो।
यह सब वह सौंप गई थी, और सँभालकर रखने को भी कह गई थी।
इसके अलावा एक मोती भी है, जो मिगेल ने दिया था।
” 

“मिगेल ने? उसके पास था?” 

“हाँ।
उसे उसकी बुआ दे गई थी।
पर, तू ऐसे प्रश्न पूछेगी, तो मैं बात नहीं कहूँगी!” 

मेरिया फिर कहने लगी, “यह सब मैंने एक बर्तन में रखकर दाब दिए थे कि कहीं गुम हो न हो जाएँ।
आज उन्हें निकालने की सोच रही हूँ।
मिगेल ने मँगवाए हैं।
” 

“पर वह तो क़ैद है न?” 

“हाँ, वह वहाँ से निकलकर अमरीका जाएगा।
इसलिए ज़रूरत है।
” 

“अच्छा, अभी मुझे भगाकर बातें कर रही थीं।
हाँ, तो निकाल लाओ, रखे कहाँ है?” 

मेरिया ने इस प्रश्न की उपेक्षा करके, “जो वंश के हैं, और जो तेरे विवाह के लिए बने थे, उन पर मेरा अधिकार नहीं है।
” 

कार्मेन सिर को झटककर उठ बैठी, कुछ बोली नहीं, मेरिया के मुख की ओर देखने लगी।
मेरिया ने देखा कि कार्मेन को यह बात चुभ गई है, पर वह कहती गई, ‘वे तेरे हैं, इसीलिए तुझसे पूछना था कि उन्हें बिकवा दूँ?” 

कार्मेन ने आहत स्वर में कहा, “मुझसे पूछती हो?” 

मेरिया ने जान-बूझकर उस स्वर को न समझते हुए, फिर पूछा, “हाँ बता तो!” 

“मैं नहीं बताती—” कार्मेन की आँखों में आँसू भर आए।
उसने मुँह फेर लिया, मेरिया उसकी मनुहार करने लगी।
एक दृश्य हुआ, जिसे न देखना देखकर न कहना ही उचित है।
तब कार्मेन ने रोकर कहा, “मैं कभी मना करती?” 

मेरिया एकाएक शिथिल हो गई।
3 

संध्या घनी हो गई।
कार्मेन अपनी बहन की प्रतिक्षा में बैठी थी।
अंधकार हो रहा है, इसलिए उसने पढ़ना छोड़ दिया है, पर अभी बत्ती नहीं जलार्इं आवश्यकता भी क्या है? तेल बचेगा! और, इस कोमल अंधकार में बैठकर सूर्यास्त के पट पर अपने स्वप्नों का नृत्य देखना अच्छा लगता है।
कार्मेन ने बहुत दिनों से इस प्रकार अपने-आपको प्रकृति की प्रकृतता में नहीं भुलाया-उसका जीवन ऐसा हो गया है कि इसके लिए अवसर नहीं मिलता; इसलिए जब अवसर मिल भी जाता, तब उस स्वप्न-संसार से लौटकर आने की चोट के भय से वह उधर जाती ही नहीं, पर आज, इतने दिनों बाद न जाने क्यों, उसे बड़ी प्रसन्नता हो रही है।
शायद एकाएक मिगेल के निकलने की संभावना के कारण, शायद इस अनुभूति से कि आज उसकी बहन के प्यार में सदा से अधिक कुछ था—कोई वस्तु नहीं, किंतु एक प्रकार की विशिष्टता का कोई सूक्ष्म भेद।
कार्मेन एक विचित्र, अदम्य त्याग-भावना से भरी सांध्य नभ को देख रही है।
देख नहीं रही, प्रतिबिंबित कर रही है।
नभ के प्रत्येक छाया-परिवर्तन के साथ-ही-साथ उसके प्राणों में भी मानो एक पर्दा बदलता है।
सूर्यास्त के बाद का रंग जाने कैसा कलुष लिए लाल-लाल, मैला-सा हो रहा है।
उसे देखकर कार्मेन के मनःक्षेत्र में किसी अँधेरे विस्मृत कोने में एक विचार, या छाया, या कल्पना आ रही है।
वह आकाश उसे ऐसा लग रहा है, जैसे वन में किसी रहस्यपूर्ण नैश-उत्सव की अपनी आग से दीप्त, उसे प्रतिबिंबित करती हुई, किसी भैरव देवता की विराट्, चमकती हुई काली प्रस्तर-मूर्ति की खुली-खुली, चपटी-चपटी, फैली हुई छाती।
कार्मेन सोचती है कि वे दोनों बहनें उस देवता की रक्षित हैं, यद्यपि वह देवता बड़ा विकराल है।
पर, मेरिया अभी तक आर्इ क्यों नहीं? 

हम सांध्य आकाश की छटा को एक स्वतंत्र विभूति मानते हैं, पर वह है क्या? वह है किसी अन्य के, किसी अस्त हुए आलोक की प्रतिच्छाया-मात्र।
और, हम समझते हैं, संध्या में एक आत्मभूत, आत्यंतिक सौंदर्य है, पर वहाँ वैसा कुछ नहीं है।
हम संध्या में देखते हैं—केवल अपने अंतर का प्रतिबिम्ब, अपनी बुझी हुई, आशाओं-आकांक्षाओं का स्फूर्तिमान कंकाल।
नहीं तो, यह कैसा होता कि जिस सांध्य आकाश में कार्मेन को ऐसा भव्य चित्र दीखता है, उसी में चालीस मील दूर मेटांज़ास के फ़ौजी जेल में बैठे मिगेल को इतना वीभत्स चित्र दीखता है।
चार-पाँच खेमे गड़े हैं, जिनके आस-पास कँटीले तार का जँगला लगा हुआ है।
उसके भीतर-बाहर दोनों और सशस्त्र सिपाहियों का पहरा है और उससे कुछ दूर एक और खेमा लगा है, जिसके बाहर बैठे सिपाही गाली-गलौज कर रहे हैं।
उसके सामने ही तीन-तीन बंदक़ों को मिलाकर बनाए हुए चार-पाँच कुंदले हैं।
और उनसे आगे प्रशाँत खेत और पश्चिमीय क्षितिज।
एक ख़ेमे के बाहर मिगेल खड़ा है।
उसे बाहर निकलने की अनुमति नहीं है, किंतु पहरेवाले सिपाही की दया से वह कुछ देर के लिए बाहर का दृश्य देखने निकला है।
वह उन बंदूक़ों के कुंदले की अग्रभूति से, और खेतों के मौन से पार के सांध्य आकाश को देख रहा है और सोच रहा है।
इसी दिशा में चालीस मील दूर हवाना है, वहाँ उसका सब कुछ है।
कुल चालीस मील; पर चालीस मील! वह सोचता है, यदि मैं आज छूटकर हवाना पहुँच सकूँ तो क्या कुछ कर सकूँगा।
न जाने वहाँ क्या परिस्थिति है—बहुत दिनों से समाचार नहीं आया है, विद्रोह को जगाने में उसने इतना यत्न किया, जिस के लिए वह यहाँ भी आया, उसी में वह भागी नहीं हो सकेगा—हाय वंचना! 

वह चाहता है, तीव्र गति से इधर-उधर चलकर अपने अंदर भरते हुए इस अवसाद को कुछ कम कर लें; पर उसे तो वहाँ निश्चल खड़ा रहना है।
उसे तो हिलना भी नहीं, वह तो वहाँ खड़ा भी है तो एक सिपाही की अनुकम्पा से, मैकाडो के सिपाही की अनुकम्पा से।
हाय परवशता! 

उसके मन में विचार उठता है, आज रात ही इसका अंत करना है।
वह अकेला ही है, अकेला ही यत्न करेगा।
वह इस बंधन का अंत आज ही रात में करेगा—मुक्ति के लिए प्राणों पर खेल जाएगा।
प्राण तो जाते ही हैं—शायद पहले मुक्ति मिल जाए।
एक सिपाही ने उसे सहायता का वचन दिया है, वह उसे कँटीले तार के पार तक जाने देगा।
उसके आगे मिगेल का अधिकार है।
उसके पास एक पिस्तौल है।
वह यदि निकाल कर भाग न सकेगा, तो अपना अंत तो कर सकेगा।
यदि शत्रु की गोली से भी मरेगा, तो उस कँटीले तार के उस पार तो मरेगा! उस कँटीले तार की रेखा ही उसके लिए जीवन और मरण की विभाजक रेखा हो रही है, मुक्ति का संकेत—हाय दासता! 

बुद्धि उसे कहती है, ये विचार तुझे विचलित कर देंगे।
युद्ध में निश्चय हो जाने के बाद विकल्प नहीं करना चाहिए-वह तो उससे पूर्व की बातें हैं।
तब वह कहीं पढ़ी हुई कविता की दो-चार पंक्तियाँ दुहराता है और सूर्यास्त को देख कर वही वीभत्स कल्पनाएँ करने लगता है।
यह वही आकाश है, वही आलोक का छायानर्तन।
वही कलुषमर्इ, लाली, वह फीका-फीका मैलापन।
पर मिगेल क्या देखता है! जैसे रोगिणी क्षितिज का रक्तमिश्रित रजस्राव।
या, जैसे कालगति से किसी विकराल जंतु के प्रसव के बाद गिरे हुए फूल।
अपनी कल्पना की वीभत्सता से वही मचमचा जाता है, पर वह आती है और आती है।
और इतना ही नहीं, वह यह भी सोचने लगता है कि वह विकराल जंतु क्या होगा, जिसके प्रसव के ये फूल हैं—वह क्रूर, भयंकर, नामहीन, आंतक।
वह तो बहुत दूर है।
यहीं हवाना के अंतिक में उसी सूर्यास्त को एक और व्यक्ति देख रहा है—सेबेस्टिन।
वह अपने घर में अकेला है, यद्यपि उसके पास ही उसकी स्त्री और बच्चे हैं, और उसकी स्त्री उसे कुछ कह रही है।
वह कुछ सुन नहीं रहा, उसे आज अपनी स्त्री के चुभ जाने वाले शब्दों का भी ध्यान नहीं, वह उससे भी अधिक चुभनेवाली बातों पर विचार कर रहा है।
वह विश्वासघात की तैयारी कर रहा है; वह जानता है कि यह विश्वासघात होगा; यह भी अनुभव कर रहा है कि यह भयंकर पाप, अत्यंत नीचता होगी, वह इस पर लज्जित भी है; किंतु किसी अमर शक्ति से बँधा हुआ-सा वह यह अनुभव कर रहा है कि यह होगा अवश्य, उससे होगा, और वह सब-कुछ देखते हुए भी अंधा होकर इसे करेगा।
क्या करेगा? कुछ भी तो नहीं।
किसी के पास आवश्यकता से अधिक धन है, उसे ले लेगा, उनके लिए जिन्हें उसकी आवश्कता है—अपनी बीवी और बच्चों के लिए।
यह कोई पाप है? और फिर, उसने इसके लिए योजना तो बनार्इ नहीं, उसे कब आशा थी कि मेरिया धनी है—उसने तो पता लगाने के लिए प्रश्न पूछा था।
मेरिया स्वयं ही कहती है।
भाग्य उसे कुछ देता है, तो वह न लेनेवाला कौन? वह झूठा, दगाबाज़ आत्मवंचक।
अब उसे दीखता है, वह कुछ हो, वह एक अप्रतिरोध से बँधा हुआ है।
और उसके लिए, यदि कहीं क्षमा नहीं तो उसे प्रेरणा से अवश्य मिलेगी।
सारा आकाश, सारी सृष्टि, आग के लाल प्रतिबिम्ब, और काले-काले धुएँ से भरी हुई है! तब वही कहाँ से एक शीतल आत्मा ले आवे, वही कहाँ से आदर्श पुरुष हो जाए, वही कहाँ उस लाल प्रतिज्योति और उस काले धुएँ से बचकर जा पहुँचे।
और वह अकेला ही उसे नहीं देख रहा, यहीं हवाना शहर में, उसी सूर्यास्त में, अनेक व्यक्तियों को क्या कुछ दीख रहा है।
यहाँ हवाना का वह अंश रहता है, जिसे कभी उसका अंश गिना नहीं जाता, किंतु जिस पर उसका अस्तित्व निर्भर करता है।
जो हवाना की ग़रीबी का निकेत है, किंतु जो हवाना की संपत्ति को बनाता है।
यहाँ वे पुरुष हैं जो दिन-भर मज़दूरी करके एक मास में उतना कमा पाते हैं, जितना अमरीकन मज़दूर एक घंटे में, जिसके भले के नाम पर इन लोगों को पीसा जा रहा है और जो स्वयं किसी और के लिए पिसेंगे? यहाँ वे औरतें भी हैं, जो दिन-भर और आधी रात भर सिलाई का काम करती हैं और एक दर्जन क़मीज़ें सीकर पाँच आने वेतन पाती हैं, या जो अपने शरीर को बेच कर उसके मूल्य में कुछ आने पैसे और कोई मारक रोग पाकर, कृतज्ञ भी हो सकती हैं।
यहाँ वे लड़के भी हैं, जो अपने माता-पिता का पेट भरने-माता-पिता के पेट का ख़ालीपन कम करने के लिए वह भी करने को तैयार रहते हैं, जिसके विरुद्ध समस्त मानवता चिल्लाती है- 

वे सब, सूर्यास्त को देख नहीं रहे है, पर सूर्यास्त उनकी आँखों के आगे है।
उन्हें कुछ-न-कुछ दीखता भी है, उनके पास इतना समय नहीं कि रुककर उसे देखें, उस पर विचार करें, पर उनकी अशांति में सूर्यास्त के प्रति एक भाव जाग रहा है।
वही कलुषपूर्ण लाल-लाल, मैला-सा आकाश।
उनके मन में ऐसा है, जैसे क्रोध की पिघली हुई आग उबल-उबल कर बैठ गई हो; ऊपर सतह पर छोड़ गई हो एक धूसार-सी, जली-बुझी-सुलगती-सी एक कुढ़न की आग।
उनके हृदय में भी कुढ़न की आग-सी उठ रही है।
वे समझते हैं, उनमें क्रोध की ज्वाला है, पर क्रोध करने के लिए शक्ति की आवश्यकता होती है, और वे हैं निर्बल और अपनी निर्बलता के परिचित।
वे कुढ़ ही सकते हैं, जैसे कि वे अब तक करते रहे हैं।
आज वे जो तैयारी कर रहे हैं, वह क्रोध नहीं, वह भी कुढ़न की आग ही है।
तभी तो वे ऐसे चुप-चुप से हैं, यद्यपि वे विद्रोह की तैयारी में हैं; उसी के लिए निकल भी पड़े हैं।
उनके प्रतिनिधियों का एक दल जा रहा है महल और फ़ौजी बारकों की ओर, और दूसरा दल चला है विद्रोह के द्रोहियों की तलाश में, पर उनकी प्रेरणा क्रोध नहीं, उनकी प्रेरणा है केवल भूख।
उन्हें फ़ौज से सहायता की आशा है, पर वे पुलिस से डर भी रहे हैं, क्योंकि वे जानते हैं कि पुलिस के जत्थे भी विद्रोहियों की खोज में हैं।
और क्योंकि उनके हृदय में डर है, इसीलिए वे सोच भी सकते हैं, तैयारी भी कर सकते हैं, भविष्य की ओर उन्मुख भी हो सकते हैं।
संध्या बहुत घनी हो गई।
4 

कार्मेन मेरिया से पूछ रही थी, “बड़ी देर कर दी?” कि सेबेस्टिन ने पुकार कर पूछा, “आ जाऊँ?” 

मेरिया ने कंधे पर से चादर उतार कर रखी और कार्मेन से बोली, “ले, देख!” 

कार्मेन व्यग्रता से हँड़िया को खोल कर, उसके भीतर मोमजामे में लिपटे हुए आभूषणों को निकाल कर देखने लगी।
सेबेस्टिन ने दबे विस्मय से पूछा, “इन्हें कहाँ से लार्इ है?” 

मेरिया एक छोटी-सी संतुष्ट हँसी हँसी।
फिर कार्मेन से बोली, “कार्मेन, तू इन्हें ले जाकर सो, हम ज़रा बातें कर लें।
” 

कार्मेन चली गई तो मेरिया ने धीमे स्वर में सेबेस्टिन से पूछा, “पर्याप्त होंगे?” 

“होने तो चाहिए।
तुम्हें मूल्य का कुछ अनुमान है?” 

“पाँच सौ से तो कहीं ज़ियादा के हैं।
” 

“हाँ, पर आजकल तो बहुत घाटे पर देने पड़ेंगे।
और, आज तो बहुत ही कम।
” 

“आज कोई ख़ास बात है?” 

“हाँ, पर वह ठहर कर बताऊँगा।
तो, ये मैं ले जाऊँ?” 

मेरिया ने कुछ हिचकिचाते हुए कहा, “हाँ।
” सेबेस्टिन ने समझा, शायद संदेह के कारण हिचकिचा रही है।
ऐसी अवस्था में उसने चुप रहना ही उचित समझा।
मेरिया बोली, “मैं ले आऊँ?” और भीतर चली गई।
वहाँ से लौट कर आते, उसे केवल आभूषण लाने में जितनी देर लगनी चाहिए थी, उससे अधिक लगी।
क्योंकि उसे एक बार फिर कार्मेन से पूछना था कि आभूषण देखकर उसकी राय बदल तो नहीं गई, उसे बताना था कि कौन किसका था, उसे और कुछ नहीं तो मिगेलवाला मोती उसके हाथों गले में पहनकर दिखाना भी था, उसके मोती रखने का आग्रह सुनकर उसे टालना भी था और फिर सब आभूषण दे डालने के लिए प्रसन्न स्वीकृति पर, उसे चूमना भी था और उसके शरारत-भरे इस कथन पर कि ‘तुम्हारे मिगेल के लिए तो है।
’ एक हल्का-सा मीठा चपत लगाकर तब कहीं बाहर आना था।
सेबेस्टिन ने चुपचाप गहने लेकर वस्त्रों में कहीं रख लिए।
तब बोला, “कोशिश करूँगा, आज ही धन का प्रबंध हो जाए, एक-दो अमरीकन बैंकर हैं, जो रात में भी काम करते हैं—बल्कि रात में ही काम करते हैं।
” 

“हाँ।
” 

थोड़ी देर चुप्पी रही।
फिर मेरिया एकाएक बोली, “हाँ, यह तो बताओ, वह ख़ास बात क्या थी?” 

“अरे, मैं तो भूल ही चला था इतनी ज़रूरी बात! यहाँ फ़ौजवालों और विद्यार्थियों के साथ मिलकर लोगों ने कल बड़े सवेरे विद्रोह कर देने का निश्चय किया है।
” 

“हैं!” कल? अब पिछले निश्चय को दस ही दिन तो हुए हैं!” 

“हाँ, अब भी आशा बहुत है।
फ़ौज सारी विद्रोही है, मैकाडो के पक्ष में पुलिस ही होगी।
अगर कहीं मार-काट हुई भी तो थोड़ी ही।
अकस्मात् ही कहीं हो जाए, नहीं तो जितनी होगी, हवाना शहर के बाहर ही होगी।
” 

“पर घुड़सवार पुलिस भी तो सशस्त्र है, और खुफ़िया?” 

“हाँ, उनसे आशंका है।
पर वे हैं कितने?” 

“जितने भी हों।
” 

“देखा जाएगा!” कहकर सेबेस्टिन ने विदा माँगी और चला।
चलते-चलते न जाने क्या सोचकर एकाएक रुक गया और बोला,”मेरिया, इन आभूषणों में से कोई एक-आध रखना हो तो रख लो।
” 

“नहीं, जब पाँच सौ डालर पूरे होने की आशा नहीं तो क्यों? यदि अधिक मिल सके, तब चाहे कोई रख लेना—।
” 

“कौन-सा ?” 

मेरिया ने इन प्रश्न का उत्तर विधि पर डालते हुए कहा, “जो भी हो! पर, कोई भी क्यों रखना, जितना धन मिले, सब भेज देना।
क्या पता, उसे अधिक की ज़रूरत पड़ जाए—ऐसे समय लोभ नहीं करना चाहिए!” 

“हाँ, यह बात तो है।
” कहकर सेबेस्टिन जल्दी से चला गया।
मेरिया वहीं खड़ी-खड़ी बाहर अंधकार की ओर देखकर कुछ सोचने लगी, कुछ देखने लगी, तभी कार्मेन की आवाज़ आर्इ, “सोने नहीं आओगी?” 

उसके ऊपर एक कोमल उदासी छा गई।
मेरिया कोहनी टेके एक करवट लेटी हुई थी, किंतु सिर उठाए, उसे हथेली पर टेककर।
और कार्मेन उससे चिपट कर उसकी छाती में मुँह छिपाए पड़ी थी! 

समाचार मेरिया सुन चुकी थी।
दोनों ने यह निश्चय कर लिया था कि कल उन्हें क्रांति-विद्रोह में मिल जाना होगा; यद्यपि कैसे, क्या करना होगा, यह वे नहीं सोच सकी थीं।
और, इस निश्चय पर पहुँच जाने के बाद, जो विचार-रहस्य-गर्भित मौन छा गया था, उसी में दोनों पर वह उदासी छा गई थी, न जाने क्यों।
कार्मेन देख रही थी क्रांति की विजय का स्वप्न, और उस स्वप्न की भव्यता में उसे एक कँपीकँपी-सी आती थी, एक रोमांच-सा होता था, किंतु मेरिया और मिगेल की उस विजय पर छाई हुई छाया और मेरिया का इस समय का घनिष्ठ समीपत्व उसे उदासी के उस नशे में से बाहर नहीं निकलने देता था।
मानो मेरिया के शरीर में से, किसी अज्ञात मार्ग से, उसका प्रगाढ़ नैराश्य कार्मेन में प्रविष्ट हो रहा था।
क्योंकि मेरिया के हृदय पर नैराश्य की छाया थी; ऐसा नैराश्य, जो अपनी सीमा पर पहुँचकर नष्ट हो गया है, भाव नहीं रहा, एक आदत-सी हो गई है और इसलिए स्वयं मेरिया को भी दृश्य नहीं होता।
कार्मेन ने किसी गहरी छाया के दबाव का अनुभव करके धीरे से कहा, “कुछ गाओ!” 

मेरिया ने दूरस्थ भाव से कहा, “आज तो मन नहीं करता कार्मेन! कल सुन लेना।
” 

“कल तो।
” कहकर कार्मेन एकाएक चुप हो गई।
जिस छाया से वह बच रही थी, वह तनिक और भी गहरी हो गई।
बहुत देर बाद, कार्मेन एकाएक चौंकी।
मेरिया की आँखों से एक आँसू उसके गाल पर गिरा था-एक अकेला, बड़ा-सा, गर्म।
उसके चौंकते ही मेरिया ने ज़ोर से उसे अपने से चिपटा लिया और बार-बार घूँटने लगी।
मेरिया का भाव कार्मेन समझ नहीं सकी, किंतु फिर भी, यह अतिरेक अच्छा-सा लगा।
वह मेरिया के मानसिक संसार में प्रविष्ट नहीं हो सकी, किंतु मेरिया के शरीर के इस दबाव का प्रतिदान देने लगी।
उस श्रोता की तरह, जो किसी कलाकार गायक का गान सुनते हुए, स्वयं गाने की क्षमता न रखकर भी अपने को भूलकर गुनगुनाने और ताल देने लगता है।
तब न जाने कितनी और देर बाद, मेरिया भी बहुत धीमे स्वर में गाने लगी—एक अँग्रेज़ी कविता का टुकड़ा, जो उसने अपने समृद्ध जीवन में कभी सीखा था।
‘मस्ट ऐ लिटल वीप, लव, 

फूलिश मी! 

एंड सो फ़ाल एस्लीप लव, 

लव्ड बाई दी।
’ 

(थोड़ा-सा रोऊँगी- 

भोली मैं! 

और तब सोऊँगी, 

तेरे प्यार में।
) 

और उन्हें इस व्यवहार में लीन देखकर रात चुपके-चुपके तीव्र गति से भागने लगी, मानो उन्हें धोखा देने के लिए मानो, ईर्ष्या से।
और मेरिया और कार्मेन बार-बार चौंक-सी जातीं और थोड़ी देर बातें कर लेतीं और फिर चुप हो जातीं, और कार्मेन दो-चार झपकियाँ सो भी लेती।
कभी-कभी एकाध आँसू गिर जाता तो दोनों ही अपने आँसू-भरे हृदयों में सोचती, किसका था? और, फिर अपने को छिपाने के लिए बातें करतीं, या आलिंगन करतीं और इसी चेष्टा में वही प्रकट हो जाता जो वे छिपा रही थीं।
तब वे इसी अतिशय समीपत्व की वेदना से घबरा कर आगे देखने लगतीं—भविष्य की ओर।
मेरिया किधर और कार्मेन किधर।
उनके पथ विभिन्न थे और प्रतिकूल, किंतु न जाने जैसे अपने अंत में वे मिल जाते थे—एक खारी बूँद में, एक दबाव में, एक साँस में, एक तपे हुए मौन में, या इन सभी की अनुपस्थिति की शून्यता में! 

प्रतीक्षा की रातों को प्रतीक्षक का भाव ही लंबी बनाता है, किंतु यदि उनसे वह भी न हो, तो वे रातें कैसे कटें—अंतहीन ही न हो जाएँ! 

5 

रात में आग फट पड़ी है।
जलती हुई पृथ्वी को रौंदते हुए, काल के घोड़े दौड़े जा रहे हैं।
और उनके मुँह से पिघली हुई आग का फेन गिर रहा है, उनके फटे-फटे नथुनों में से ज्वाला की लपटें निकल रही हैं।
और काल-पुरुष मृत्यु के धुएँ में घिरा बैठा है, घोड़ो को ढील देता जा रहा है, और शब्दहीन किंतु सदर्प आज्ञापना से कह रहा है, “बढ़ो रौंदते चले जाओ!” और पृथ्वी की लाली और काल-पुरुष के प्रयाण की लाली के साथ ऊषा के जलते हुए आकाश की लाली मिल रही है— 

हवाना में विद्रोह हो गया है।
उसमें बुद्धि नहीं है—अशांति को कहाँ बुद्धि? उसमें संगठन नहीं है—रिक्तता का कैसा संगठन? उसमें नियन्त्रण नहीं है—भूख का क्या नियन्त्रण? उसकी कोई प्रगति भी नहीं—विस्फोट की किधर प्रगति? 

विद्रोह इन सबसे परे है।
वह मानवता के स्वाभाविक विकास का पथ नहीं, वह उसके अस्वाभाविक संचय के बचाव का साधन है, उसकी बाढ़ का रेचन।
वह ज्वार की तरह बढ़ रहा है।
उसका घात है— 

इधर जहाँ मैकाडो के महल के आगे इतनी बड़ी भीड़ इकट्ठी हो रही है, जहाँ महल लूट लिया गया है, जहाँ महल का सब सामान यथावत् पड़ा है, केवल खाद्य पदार्थ लूटे जा रहे हैं, और बिखर रहे हैं; 

इधर जहाँ बहुत-से निहत्थे लोगों ने किसी समृद्ध राज-कर्मचारी के एक घर से एक मोटा-सा सुअर निकला और उसे कच्चा ही काट-काट कर, नोच-नोच कर खा रहे हैं; भूनने के लिए भी नहीं रुक सकते, तथापि आग पास ही जल रही है; 

इधर जहाँ कई एक कर्मचारी अपने अच्छे-अच्छे वस्त्र फेंककर अपने नौकरों के फटे मैले-कुचले कपड़े पहन रहे हैं कि वे भी इस गंदी शून्यता में छिप सकें।
इधर जहाँ बीसियों नंगे लड़के, महलों के पीछे जमे हुए कूड़े-कर्कट के ढेर में से टुक्कड़ बीन-बीन कर खा रहे हैं—वही टुक्कड़, जिन्हें वहाँ के कौए भी न खाते थे; 

इधर जहाँ पुरुषों की भीड़ में अनेक अच्छी-बुरी स्त्रियाँ और वेश्याएँ तक उलझ रही हैं, पर किसी को ध्यान नहीं कि वे स्त्रियाँ भी हैं; 

इधर जहाँ पाँच-चार विद्रोही सैनिकों के साथ जुटी हुई विद्यार्थियों और नव-युवकों की भीड़ केना के फूल और खजूर की डालियाँ तोड़-तोड़कर, उछाल-उछाल कर चिल्ला रही है, और मैकाडो के पलायन की ख़ुशी में अपना ध्येय, कर्त्तव्य और योजनाएँ भूल गई है; पागल हो गई है।
इधर जहाँ शोर हो रहा है, पर शोर की भावना से नहीं; नाच हो रहा है, पर नाच की भावना से नहीं; झगड़ा हो रहा है, पर झगड़े की भावना से नहीं; हत्या हो रही है, पर हत्या की भावना से नहीं; बदले लिए जा रहे हैं, पर बदले की भावना से नहीं।
इधर जहाँ क्रांति हो रही है, पर बिना उसे क्रांति समझे हुए, बिना उसे किए हुए ही।
उधर जहाँ मैकाडो के कर्मचारियों की स्त्रियाँ व्यस्त-वस्त्रों में किंतु मुँह को चित्र-विचित्र पंखों की आड़ में छिपाए, मोटरों या गाड़ियों में बैठ-बैठकर भाग रही है; उधर जहाँ खुफ़िया पुलिस के सिपाही एक छोटे-से लड़के से उसके विद्रोही पिता का पता पूछ रहे हैं और उसकी प्रत्येक इनकारी पर कैंची से उसकी एक-एक उँगली काटते जाते हैं; 

उधर जहाँ उन्हीं का एक समूह लोगों को पकड़-पकड़कर समुद्र में डाल रहा है, जहाँ शार्क मछलियाँ उन्हें चबाती है; 

उधर जहाँ विद्रोहियों के नाख़ूनों के नीचे तप्त सूए चुभाए जा रहे हैं; और तपी हुई सलाखों से उनकी ज्ञानेन्द्रियाँ जलार्इ जा रही हैं; 

उधर जहाँ सेबेस्टिन मेरिया के गहनों को बेच आया है, अपनी स्त्री को संतुष्ट कर आया है और स्वयं अपने हृदय से आत्मग्लानि मिटा कर अपने को निर्दोष मानकर, धीरे-धीरे एक गली में टहलता हुआ सोच रहा है यदि उसकी स्त्री न होती तो वह मेरिया को ठगने की बजाए उससे विवाह ही कर लेता, क्योंकि उसकी ठगी निर्दोष होकर भी ठगी ही है।
और उधर जहाँ मिगेल, जो रात-भर एक चुराए हुए घोड़े को दौड़ाता हुआ सैंटियागो से हवाना आया है, जिसका घोड़ा गोली से मर चुका है और जिसकी टाँग भी गोली लगने से लंगड़ी हो गई है और ख़ून से भरी पट्टी में लिपटी हुई है।
मिगेल मेरिया और कार्मेन को घर में न पाकर हवाना की सूनी-सूनी गलियाँ पार करता हुआ जा रहा है, देखने कि कहाँ क्या हो रहा है, यह सोचता हुआ कि कोई परिचित या विश्वासी मिल जाए तो पता ले कि मेरिया और कार्मेन कहाँ हैं, कि बंधुओं के और विद्रोह के समाचार क्या हैं, और नगर को एकाएक यह क्या हो गया है।
मिगेल, जिसका चेहरा पीड़ा से नहीं, पीड़ाओं से विकृत है; जिसका अधनंगा बदन भूख का नहीं, अनेक बुभुक्षाओं का साकार पुंज है।
जो थकान से नहीं, अनेक थकानों में चूर है और गिरता-पड़ता भी नहीं, गिरता ही चला जाता है।
और मेरिया और कार्मेन, जो इस भयंकर ज्वार के घात में भी नहीं, प्रतिघात में भी नहीं, वे कहाँ, किस अपूर्व और स्वच्छंद समापन की ओर जा रही हैं? इस रौद्ररस-प्रधान नाटक की मुख्य कथा से अलग होकर, किस अन्तःकथा की नायिका बनने, किस विचित्र प्रहसन की नटी बनने, विधि की वाम रुचि की कौन-सी पुकार का उत्तर देने, कौन-सी कमी पूरी करने? 

‘इस व्यापक तूफान के बाहर भी कहीं कुछ है?’ 

कहाँ? 

क्या? 

6 

मेरिया और कार्मेन स्त्रियाँ हैं, जाति-दोष से ही वे प्रतिघात पक्ष की हैं, पर अपनी शिक्षा और अपनी रिक्तओं के कारण उनमें विद्रोह जागा हुआ है, इसलिए वे उधर नहीं जा सकती।
तभी तो वे कहीं दीख नहीं पड़तीं, न उस लुटी हुई भीड़ में, न उस लूटनेवाली भीड़ में; न उस भूखी भीड़ में, न उस भूखा रखनेवाली भीड़ में।
वे उस क्रांति में नहीं मिलतीं, क्योंकि वे उसकी संचालिका नहीं हैं, वे केवल संदेश-वाहिका हैं।
मानव बनाता है, विधि तोड़ती है।
मानव अपने सारे मनसूबे बाँधता है रात में अँधेरे में छिपकर; विधि उन्हें छिन्न-भिन्न करती है दिन में, प्रकाश में, खुले, परिहास-भरे दर्प से।
मेरिया और कार्मेन ने, बहुत रो-धोकर रात में निश्चय किया था दिन में वे भी क्रांति में खो जाएँगी, कार्मेन ने छिपे उत्साह से मेरिया ने छिपी निराशा से किंतु दोनों ने ही दृढ़ होकर।
पर, दिन में उन्हें कुछ भी नहीं दीखा, वे नहीं सोच पार्इं कि क्या करें।
उन्होंने क्रांति की गति के बारे में जो कुछ सीखा था, वह मिगेल से सीखा था, पर मिगेल वहाँ था नहीं।
उसके साथी उनके अपरिचित थे, और जो परिचित थे भी, वे मिल नहीं सकते थे।
तब, वे क्या करतीं—कैसे उसके संगठन में हाथ बटातीं? उनके पास कोई साधन नहीं था—यदि था, तो उन्हें ज्ञात नहीं था।
वे अपनी एक ही प्रेरणा पहचानती थीं-अपना निश्चय, और उसी को लेकर वे क्रांति करने निकल पड़ी थीं।
यह कोई नर्इ बात नहीं है।
सागर में नित्य ही हज़ारों और लाखों व्यक्ति कुछ करने निकलते हैं, बिना जाने कि क्या; और कुछ कर जाते हैं, बिना जाने के क्या या कैसे या क्यों! यह तो सामान्य जीवन में ही होता है, जहाँ आदमी की सामान्य बुद्धि काम कर सकती है, तब क्रांति में क्यों नहीं सौ-गुना और सहस्र-गुना अधिक होगा।
जो क्रांति करते हैं, उनमें कोई इना-गिना होता है जो जानता है कि वह क्या कर रहा है; यदि कोई कुछ जानते हैं तो इतना ही कि वे कुछ कर रहे हैं, कुछ करना चाहते हैं, कुछ करेंगे।
और इतना भी बहुत है; क्योंकि अधिकांश तो इतना भी नहीं जानते कि वे कुछ कर भी रहे हैं, इतना भी नहीं कि कुछ हो रहा है! ये तो एक भीड़ के भीड़पन के नशे में खोकर, नींद में चलने वालो रोगी की तरह, एकाएक चौंककर जागते हैं और तब वे जानते हैं कि कुछ हो गया है; अब जो है, वह पहले नहीं था, और पहले नहीं था, और पहले जो था, वह अब नहीं है।
जो कुछ हो चुका होता है, वह एक प्रगूढ़ आवश्यकता के कारण होता है।
प्रायः परिस्थितियों की अनियन्त्रणीय प्रतिच्छति होती है, जो सर्वसाधारण के लिए भले ही क्रियाशील होती है; पर यह सब दूसरी बात है, बल्कि यह तो सही सिद्ध करती है कि सर्वसाधारण का उसके करने में कोई हाथ नहीं होता।
हाँ, तो मेरिया और कार्मेन एक ऐसी आंतरिक माँग को लेकर, अपने जीवन की किसी छिपी हुई न्यूनता को, किसी और भी छिपी हुई प्रेरणा को आज्ञापना से पूरी करने के लिए निकल पड़ी थीं।
वह था उषा के तत्काल बाद ही, और अब तो दिन काफ़ी प्रकाशमान हो चुका था, धूप में काफ़ी गर्मी आ गई थी।
उन्होंने हवाना की गलियों में आकर देखा-कहीं कोई नहीं था।
वे इधर-उधर ढूँढ़ती फिरी, पर सभी लोग किसी अज्ञात अफ़वाह के उत्तर में इतने सवेरे ही कहीं गुम हो गए थे।
केवल कहीं गली में दो-चार लड़कियाँ और बूढ़ी औरतें उन्हें मिलीं, और वे उनके साथ हो लीं।
और वे धीरे-धीरे हवाना के बंदरगाह की ओर उन्मुख होकर चलीं कि और कहीं नहीं तो वहाँ पर लोग अवश्य मिलेंगे, क्योंकि उसके सब ओर हवाना का अभिजात वर्ग और उनके सहायक-राजकर्मचारी, अफ़सर, सिपाही, पुलिसवाले, व्यापारी-इस विराट प्रपंच के स्तम्भ-बसते हैं।
वे क्रांतिकारिणी नहीं थीं—उनमें क्या था, जो क्रांतिकारी कहा जा सकता है? वे एक निश्चय, और जीवन के प्रति एक भव्य विस्मय का भाव लेकर चल पड़ी थीं! उनमें वह क्रूर प्रचार-भाव नहीं था, जिससे क्रूसेडर लड़ा करते थे, या इस्लाम के मुजाहिद।
यदि प्रचार की कोई भावना उनमें थी तो वैसी ही, जैसी तिब्बत में होकर चीन जाते हुए बौद्ध प्रचारक कुमारगुप्त के हृदय में।
जिधर वे जा रही थीं, उधर बहुत शोर हो रहा था और उसको सुन-सुनकर वे और भी तीव्र गति से चलती जाती थीं, उन दो-एक बूढ़ी स्त्रियों में भी किसी प्रकार का जोश जाग रहा था।
आगे-आगे कार्मेन उछलती जा रही थी-जैसे सूर्य के सात घोड़ों के आगे उषा बीच-बीच में, कभी वह किलकारी भरकर कहती थी, “क्रांति चिरंजीवी हो!” और मानो क्रांति की सत्यता के आगे इस नारी के क्षुद्रता की ज्ञान से, एकाएक-चुप हो जाती थी—तब तक, जब तक कि आत्मविस्मृति उसे फिर नारा लगाने की ओर प्रेरित नहीं कर देती थीं।
बुड्ढियाँ चुप थीं—शायद इसलिए कि उन्हें क्या, उनके सात पुरखाओं को भी क्रांति का पता नहीं रहा था।
और मेरिया? वह इस परिवर्तन की ओर अशांति में भी अपना वैधव्य नहीं भूली थी।
वह कार्मेन के साथ-साथ चलने का प्रयत्न कर रही थी, किंतु फिर भी बिना जल्दी के, एक भव्य मन्थरता लिए हुए।
उसमें कार्मेन का उत्साह, सुख, यौवन की प्रतीक्षामान चुनौती नहीं थी! न उन बुड्ढियों का उदासीन, विवश स्वीकृतिभाव, उसमें था एक संतुष्ट अलगाव, मानो वह कहीं और हो, कुछ और सोच रही हो, कोई और जीवन जी रही हो, उसने मानो इस जीवन की संपूर्णता पा ली थी।
क्यों? 

उसके जीवन में आरंभ से ही वंचना रही थी, लगातार आज तक; तब फिर संतोष कहाँ था? 

यह जीवन का अन्याय (या एक क्रूर न्याय!) है कि उन्हीं की वंचना सबसे अधिक होती है, जो जीवन से सबसे अल्प माँगते हैं।
मेरिया ने कभी जीवन से कुछ नहीं माँगा, इसीलिए वह इतनी वंचिता रही है कि उसे कुछ भी नहीं मिला।
किंतु शायद इसीलिए वह आज वंचना में इतनी संतुष्ट है कि सोचती है वह सफल हो चुकी है, जीवन पा चुकी है और जी चुकी है।
उसने अपना कुछ—अपना सब-कुछ!—मिगेल को नहीं तो मिगेल के नाम पर दे दिया है।
वह विधवा है।
मिगेल उसका कोई नहीं है।
पर।
उसका जीवन संपूर्ण हो गया है।
उसके जाने, मिगेल उसकी सहायता से छूट गया है, अमरीका चला गया है, आकर क्यूबा को स्वीधान और सुशासित कर गया है।
इसके अलावा और कुछ हो ही नहीं सकता—क्या उसने अपना सब-कुछ इसी उद्देश्य से नहीं दे दिया? 

विधवा मेरिया! तेरी फूटी आँखें, फूटी बुद्धि, फूटे भाग्य! चलो दोनों देखो, संपूर्णता से भी आगे कुछ है।
गली से सड़क, सड़क से चौराहे पर आकर वे एकाएक रुक गई हैं।
चौराहे के आगे ही हवाना महल के सामने का खुला मैदान है।
वहाँ बहुत-सी भीड़ इकट्ठी हो रही है, इकट्ठी हो चुकी है, और फिर भी लोग सब ओर से धँसे चले आ रहे हैं।
कोई कुछ कर नहीं रहा—क्रांति में कौन क्या करता है?—पर सब धँसे आ रहे हैं, मानो स्वाधीनता यहीं बिखरी पड़ी है और वे उसे बटोरकर ले जाएँगे।
और कोई जानता नहीं कि वे किसलिए वहाँ आ रहे हैं, केवल और लोगों के उपस्थित होने के कारण वे भी यहाँ आ जुटते हैं।
यहाँ क्या होगा? कुछ नहीं होगा, मानवता अपनी मूर्खता का प्रदर्शन अपने ही को करेगी, और फिर झेंप कर स्वयं लौट जाएगी।
या अपने ही से पिटी हुई-सब लोग कहेंगे कि क्रांति सफल हो गई या दूसरों से तब लोग जानेंगे कि प्रति क्रांति की जीत रही।
और दोनों अवस्थाओं में वे उस ध्येय को नहीं पाएँगे, जिसके लिए उनमें अशांति उठ रही थी—क्योंकि अभी उनमें से उसे प्राप्त करने की शक्ति नहीं है।
वे स्वाधीनता के किसी एक नाम से दासता का कोई एक नया रूप ले जाएँगे! 

मेरिया स्तिमित-सी होकर खड़ी देख रही है।
ये सब भाव उसके हृदय में से होकर दौड़े जा रहे हैं।
उसका व्यथा से निर्मल हुआ अंतर बहुत दूर भविष्य को भेद कर देख रहा है, यद्यपि वह वर्तमान नहीं देख पाता।
उसके मन में एक निराश प्रश्न उठ रहा है, जिसे वह कह नहीं सकती; एक प्रकांड संशय जिसका वह कारण नहीं समझती।
उसका हृदय एकाएक रोने लगा है, यद्यपि वह यही जानती है कि उसके इस समय आह्लाद से भर जाना चाहिए, इस नवल प्रभात में, जब उसका देश जागकर स्वतंत्र हो रहा है।
एक थी कैसांड्रा, जिसकी दिव्य-दृष्टि अभिशप्त थी, जिसके फलस्वरूप उसकी भविष्यवाणी का कोई विश्वास नहीं करता था।
एक है मेरिया, जो इतनी अभिशप्त है कि स्वयं ही अपनी दृष्टि पर विश्वास नहीं कर पाती।
उसे कुछ समझ ही नहीं आता, वह पागल की तरह देख रही है।
नहीं तो, वह तो सफल हो चुकी है, संपूर्ण हो चुकी है, उसे अब क्या? वह तो संतुष्ट है, प्रसन्न है।
वह मुड़कर, कार्मेन की आँखों से खोजती है।
कार्मेन उससे कुछ ही दूर खड़ी किसी से बात कर रही है।
क्या कह रही है? उस व्यक्ति को सुनाकर कार्ल मार्क्स के कुछ वाक्य दुहरा रही है, जिसे उन दोनों ने इकट्ठे पढ़ा था।
और मेरिया को अनुभव होता है, कार्मेन प्रयत्न कर रही है कि उन वाक्यों को मेरिया की तरह बोले।
वह व्यक्ति उपेक्षा से, तिरस्कार से, शायद क्रोध से या भय से या किसी मिश्रित भाव से, सुन रहा है, क्योंकि वह मैकाडो की पुलिस का आदमी है, (होने दो!) कार्मेन की ध्वनि सुनकर मेरिया आनंद से और आह्लाद से भर जाती है, उसका सारा निराशावाद और असंतोष निकल जाता है।
क्या हुआ यदि वह कुछ नहीं है, वह कुछ नहीं पा सकी, वह रोती रही, अनाथिनी, अभागी, वंचिता रही है? उसके दो हैं, जो ऐसे नहीं, और उसी के कारण ऐसे नहीं-कार्मेन और मिगेल।
कार्मेन, जिसे उसने सुखी रखा और जो उसके पास खड़ी है, मिगेल, जिसे उसने छुड़ाया है और जो इस समय अमरीका के पथ पर होगा।
ओ स्वतंत्र, स्वाधीन क्यूबा, तुझे मेरे ये दो उपहार हैं; और मेरा जीवन अब सफल और संपूर्ण हो चुका है- 

मेरिया का गला घुटता है, वह चीख़ भी नहीं सकती, झपटती है— 

उस व्यक्ति ने जेब से रिवाल्वर निकालकर कार्मेन पर गोली चला दी है, कार्मेन बिना खींची हुई साँस को छोड़े भी, ढेर हो गई है।
7 

वहाँ उसके आस-पास, एक छोटा-सा घेरा खाली हो गया है।
वह उसके मध्य में खड़ी है।
वह एक स्वप्न में आर्इ थी, एक स्वप्न में झुकी थी, अब एक स्वप्न में खड़ी है।
एक मरा हुआ स्वप्न उसकी बाँह में लटक रहा है; मरा हुआ, किंतु रक्त-रंजित, अभी गर्म।
और उसकी दूसरी बाँह उसके सिर पर धरी हुई है, मानो सिर पर कह रही हो, “ठहर, अभी यहीं रह।
” 

कहीं से उसी व्यक्ति की कर्कश हँसी सुन पड़ती है, पर सहमी हुई भीड़ में कोई नहीं है, जो इस समय भी उसे चुप करा दे! और मेरिया के सिर पर से तूफ़ान बहा जा रहा है, निःशब्द भैरव, निरीह तूफ़ान।
पर उसका सिर झुका नहीं, नींद में भीड़ के मुखों में कुछ पढ़ रही है, उन मुखों में लगी हुई आँखों में, जो उसकी बाँह से लटकते हुए अभी तक गर्म रक्त-रंजित स्वप्न को देख रही है, किंतु जो मेरिया की फटी आँखों से मिलती नहीं।
मेरिया टूट गई है, पर अभी जाती है, और सामने देख रही है।
सामने जहाँ भीड़ स्तब्ध हो रही है।
यह सब क्षण-भर में-क्षण-भर तक! तब भीड़ में कुछ फैलता है जो भय से हज़ार गुना त्वरगामी जान पड़ता है, और भीड़ भागती है—इधर-उधर, जिधर हो।
कहाँ को न जाने; किससे न जाने; पर यहाँ से कहीं, अन्यत्र, इस स्वप्निल स्त्री-रूप की छाया से बाहर कहीं भी, जहाँ संसार का अस्तित्व हो।
स्वप्न टूटता है।
मेरिया उस भगदड़ में देखती है—एक भूखा, लंगड़ा, अधनंगा शरीर, एक प्यासा, थका हुआ, व्यथित मुख जो उसके देखते-देखते क्षण-भर में ही अत्यंत आह्लाद और अत्यंत पीड़ा में चमक उठता है—और खो जाता है।
मेरिया एक हाथ से कार्मेन को उठाए है—उसका दूसरा हाथ आगे बढ़ता है, मानो सहारे के लिए! ओंठ कुछ उठकर खुलते हैं, मानो पुकार के लिए—और मिगेल के लड़खड़ाकर गिरे हुए शरीर को रौंदती हुई भीड़ चली जाती है, चली जाती है, चली जाती है।
इसका भी अंत होगा।
सभी कुछ का अंत होगा।
और नर्इ चीज़ें होंगी, जो इससे विभिन्न होंगी।
अच्छी हों, बुरी हों, ऐसी तो नहीं होगी।
वह देश के अमर शहीदों में से होगी या अपमानित परित्यक्त वेश्या, सब एक ही बात है—ऐसे तो नहीं होगी, ऐसे खड़ी तो नहीं रहेगी।
जैसे अब खड़ी है।
एक हाथ से कार्मेन का शव लटक रहा है, और दूसरा मानो सहारे के लिए आगे बढ़ा है; शरीर और मुँह एक दर्प से उठा है, जो टूटता भी नहीं; आँखें एक भावातिरेक को लेकर भरी हुई हैं; और यह चित्र मानो शब्दहीन, जीवहीन, अत्यंत श्वेत पत्थर का खिंचा हुआ उस जनहीन मैदान में खड़ा है।
यह क्या किसी कुछ का संकेत नहीं है—कुछ नश्वर, कुछ अमर; कुछ अच्छा, कुछ बुरा; कुछ सच्चा, कुछ मूक, कुछ व्यंजक; कुछ अतिशय विकराल।
” 

एक हाथ पर मरे हुए प्रेम का बोझ लिए, दूसरे हाथ से किसी चिर-विस्मृति मृत प्रेम को भीड़ में से बुलाती हुई, आँखों से भव को फाड़ती हुई, एक संदेशवाहिनी पीड़ा।
घोड़े गुज़र जाते हैं।
मनुष्य गुज़र जाते हैं।
भीड़ गुज़र जाती हैं।
प्रमाद गुज़र जाता है।
पर आशा-विभ्राट; भूख-भूख-रिक्तता; वेदना-वेदना-पराजय; बिखरी हुई प्रतिज्ञाएँ, यह है क्रांति की गति।
प्रलय-लहरी क्यूबा में-जैसे वह अन्यत्र गुज़री है; वैसे वह सर्वत्र गुज़रेगी—विद्रोह।
किंतु कोई जानता नहीं।
कोई देखता नहीं।
कोई सुनता नहीं।
कोई समझता नहीं।
मेरिया की अनझिप आँखें—कैसांड्रा का अभिशाप।
(कैसांड्रा=एपोलो के वरदान से कैसांड्रा को भवितव्यदर्शिता प्राप्त हुई थी, किंतु उसकी प्रणय-भिक्षा को ठुकराने पर एपोलो ने उसे शाप दिया कि उसकी भविष्यवाणी पर कोई विश्वास नहीं करेगा।
ट्रॉय के युद्ध के समय, और उसके बाद एगामेम्नन की स्त्री बनकर, भावी घोर दुर्घटनाओं को देखकर वह चेतावनी देती रही, किंतु ट्रॉयवालों ने उसे पागल समझकर बंद कर रखा और एगामेम्नन ने भी उसकी उपेक्षा की।
कैसांड्रा का अभिशाप यही है कि वह भविष्य देखेगी और कहेगी, किंतु कोई उसका विश्वास नहीं करेगा।
फाटक पार करते ही जिस ओर सबसे पहले हमारा ध्यान गया, वे थे पेड़ों पर लटकते हुए अलूचों से मिलते-जुलते किसी फल के गुच्छे।
मकान के भीतर घुसने के बदले हम उस ओर दौड़े।
कई पेड़ थे जिन पर वे लटक रहे थे।
परंतु उछल-उछल कर कूदने पर भी किसी के हाथ में एक भी दाना नहीं आ सका।
मैं सबसे लंबा था, लेकिन मेरा हाथ भी उन्हें छूते-छूते रह जाता।
हमारा शोर सुन कर बड़ी बहन भीतर से आईं।
'यह तोड़ दीजिए, न जाने कौन-सा फल है! शायद अलूचे या आलूबुख़ारा या ख़ूबानी…' हम सब चिल्लाने लगे।
बहन धीमी चाल से हमारी ओर आने लगीं।
हमें क्रोध आया कि वे ऐसे मौक़े पर भाग कर क्यों नहीं आतीं।
लेकिन भय था कि कहीं उनसे जल्दी आने के लिए कहें तो वे वापस न लौट जाएँ।
'क्या हैं ये।
' उन्होंने ऊपर पेड़ की ओर देखते हुए कहा।
'शायद अलूचे ही हैं।
तोड़ दीजिए जल्दी।
' 

'कोई जंगली फल है शायद?' वे बोलीं।
'नहीं-नहीं जंगली नहीं है,' हम चिल्लाए, 'एक तोड़ कर मुझे दीजिए…' 

हमारी ओर बिना ध्यान दिए वे ऊपर लटकते गुच्छों को देख रही थीं, फिर एक दाना तोड़ा और उसे घुमा-फिरा कर देखती रहीं।
'पता नहीं क्या है? ऐसा फल तो कभी किसी पहाड़ पर देखा नहीं।
' 

हम उनके आस-पास एक दायरा बना कर खड़े हो गए थे और अब उस एक दाने को लेने के लिए छीना-झपटी करने लगे।
'नहीं, यह खाना नहीं होगा।
कौन जानता है, इसमें ज़हर हो! पहले माली से पूछेंगे।
' फिर मेरी ओर देख कर बोलीं, 'सुनो, कोई नहीं तोड़ेगा इन्हें!' यह कह कर वे फिर धीमी चाल से मकान की ओर चली गईं।
उनके आदेश का कोई विरोध नहीं कर सकता, यह सोच कर सब मन मसोस कर रह गए।
लेकिन उस शाम सारे बाग़ में घूम-घूम कर हमने उन पेड़ों को गिना।
दूसरे पेड़ भी थे लेकिन उनका महत्व नहीं के बराबर ही था।
यह पहला मौक़ा था कि किसी पहाड़ में अपने ही बाग़ में किसी फल के इतने पेड़ मिले हों।
कभी एक-आध अलूचे, ख़ूबानी या सेब का पेड़ मिल जाता था, या फिर क़रीब ही किसी दूसरे मकान में इन पेड़ों को देख कर चुपके से कभी कुछ तोड़ लेते, लेकिन इस बार अपने ही बाग़ में इतने पेड़… हमारे उत्साह की सीमा नहीं थी।
अंदर बहन ने वह दाना पिता के सामने रख कर कहा, 'पता नहीं कौन-सा फल है? बाग़ में लगा है।
' 

पिता उसे देखते ही बोले, 'यह तो चेरी है, अभी पकी नहीं।
' 

चेरी का नाम सुनते ही हमारा उत्साह और भी बढ़ गया।
हमने आज तक चेरी का पेड़ नहीं देखा था और अब अपने ही बाग़ में पंद्रह-बीस चेरी के पेड़ है, जिन्हें तोड़ने से कोई नहीं रोकेगा, जिन पर पूर्ण रूप से हमारा अधिकार होगा।
हम उस एक विषय में इतने मग्न थे कि उस साल कमरों को ले कर झगड़ा नहीं हुआ।
हर साल पहले दिन यह समस्या जब सामने आती—कौन-सा कमरा किसका होगा, तो हम आपस में झगड़ते थे, हाथापाई भी होती थी और ग़ुस्से में पिता भी एक-आध को पीट देते थे।
लेकिन इस बार बहन ने जहाँ जिसका सामान रख दिया, उसका विरोध किसी ने नहीं किया।
रात को बहन हमारे कमरे में आईं, मैं एक किताब में तस्वीरें देख रहा था।
'सोया नहीं?' 

'नींद नहीं आई।
' मैं बोला।
छोटे भाई-बहन सो गए थे।
'मुझे भी नए घर में पहली रात को नींद नहीं आती।
' 

वे खिड़की के पास जा कर खड़ी हो गईं।
खिड़की बंद थी लेकिन एक शीशा टूटा हुआ था जिसमें से वे बाहर झाँकने लगीं।
दो महीने पूर्व जब से उनकी सगाई हुई वे बहुत चुप-चुप-सी रहने लगी थीं।
अगले जाड़ों मे उनका विवाह हो जाएगा, उनके विवाह की कल्पना से ही हमारा उत्साह बढ़ जाता।
लेकिन विवाह के बाद वे इस घर में नहीं रहेंगी, सोचकर दुख भी होता।
'यह देखो।
' उन्होंने धीमे स्वर में कहा।
'क्या है?' 

'इधर आओ?' खिड़की से अपना चेहरा सटाए ही वे बोलीं।
मैं उनके पास जाकर खड़ा हो गय।
खिड़की के दूसरे शीशे से बाहर देखा, लेकिन अँधेरे में सामनेवाले पहाड़ के अतिरिक्त और कुछ दिखाई नहीं दिया।
उन्होंने धीरे से खिड़की की चिटखनी खोली और अपना सिर बाहर निकाल लिया।
'क्या है?' मैंने बे-सब्री से पूछा।
'वो देखो, कितने तारे छिटके हुए हैं।
' 

मुझे बहुत निराशा हुई।
मैं सोच रहा था कि शायद उन्होंने कोर्इ जंगली जावनर देखा हो, 'तारे तो सब जगह दिखाई देते हैं।
' मैंने खीझकर कहा।
'तारे इनते पास कभी दिखाई नहीं देते।
लगता है जैसे हाथा ऊपर उठाते ही हम उन्हें छू लेंगे।
मैंने फिर आकाश की ओर दे, मुझे भी लगा जैसे तारे बहुत नीचे उतर आए हों।
'पहाड़ों पर तारे नज़दीक दिखाई देते हैं।
हम ऊँचाई पर आ जाते हैं न, इसीलिए।
' 

'नहीं, यह बात नहीं है।
पिछले साल मसूरी में वे इतने पास कभी दिखाई नहीं दिए, नैनीताल में।
' 

मुझे इस विषय में अधिक दिलचस्पी नहीं थी।
'मैंने कहीं पढ़ा था कि यहाँ तारे बहुत पास दिखाई देते हैं।
' वे बोलीं।
खुली खिड़की से ठंडी हवा भीतर आ रही थी।
मैं अपनी चारपाई पर आ गया और लिहाफ़ से अपना शरीर ढँक लिया।
वे कुछ देर तक खिड़की पर झुकी रहीं, फिर अपने कमरे में चली गईं।
मैं फिर तस्वीरें देखने लगा।
अगले दिन प्रातः उठते ही हम चेरी के पेड़ों के पास पहुँच गए।
कोई किसी पेड़ के पास जा कर दूसरों को आवाज़ लगाता, 'देखो, ऊपर की डाल पर चेरी कितनी पीली हो गई है।
' किस पेड़ की चेरी सबसे बड़ी है, किसकी छोटी इन सबकी जाँच-पड़ताल हमने तुरंत कर डाली।
एक पेड़ की कुछ टहनियाँ नीचे की ओर झुकी हुई थीं, लेकिन बहुत उछलने के बावजूद हाथ उन तक नहीं पहुँचा।
फिर छोटा भाई घुटनों के बल बैठा और मैं उसकी पीठ पर चढ़ कर चेरी तोड़ने लगा।
केवल चार दाने ही हाथ में आए।
एक-एक सबको दिया, लेकिन छोटी बहन के लिए नहीं बची।
वह रोने लगी, मैंने उसे अपनी आधी चेरी देने का वायदा किया, लेकिन उसने इनकार कर दिया।
वह बहन से शिकायत करेगी, यह धमकी दे कर वह रोती-रोती घर की ओर भागी।
कुछ देर बाद बहन हमारे पास आईं, 'ये कच्ची चेरी क्यों तोड़ी? इन्हें खा कर क्या बीमार पड़ना है?' फिर मेरी ओर देख कर बोलीं, 'अगर किसी ने अब एक भी चेरी खाई, तो उसे कड़ी सज़ा मिलेगी।
कच्चा फल तोड़ने में पाप चढ़ता है।
' 

वे लौट गईं।
अब बहन के मना कर देने पर किसी को फिर चेरी खाने का साहस नहीं होगा।
यदि छिप कर ऐसा किया भी और बहन को पता चल गया, तो उसका क्या परिणाम निकलेगा - इसकी कल्पना से ही डर लगने लगा।
वे कभी किसी को पीटती नहीं थीं, अधिक क्रोध आने पर डाँटतीं भी नहीं, उनकी सज़ा होती थी - क़ुसूरवार से बोलचाल बंद।
यह सज़ा असहनीय बन जाती थी, मार-पीट और डाँट से भी अधिक, जिससे हम सब घबराते थे।
खाते समय जब साथ बैठते तो हम इसी एक विषय पर बातें करते थे।
'अब तो गुलाबी होने लगी हैं।
' 

'ऊपर की डालियों पर तो लाल हो गई हैं।
' 

'अब दो हफ्तों तक तैयार हो जाएँगी, फिर जी भर कर खाना।
' पिता कहते।
बहन कहतीं, 'इनका बस चले तो ये कच्ची ही खा जाएँ।
इस बार तो ये घर से बाहर ही नहीं निकलते।
बस चेरी-चेरी।
औार कोई बात ही नहीं।
' 

माँ को बहन के विवाह की चिंता लगी हुई थी।
जब घर का काम न रहता तो पिता के साथ वे इस विषय पर कितनी ही बातें किया करती थीं।
पिता एक कापी में माँ की बतलाई हुई लिस्टें लिखा करते थे—क्या सामान मँगवाना होगा, कितना गहना बनेगा, कितनी साड़ियाँ, बारात कहाँ ठहरेगी? 

इस चर्चा से बहन का चेहरा और भी गंभीर हो आता।
हर चेरी के पेड़ के तने पर मैंने चाकू की नोक से सबके नाम लिख दिए थे।
पेड़ पर जिसका नाम होगा, वही उसकी चेरी तोड़ेगा और खाएगा।
सब अपने-अपने पेड़ों के नीचे खड़े हो कर अपनी चेरी की प्रशंसा करते और दूसरे पेड़ों की निंदा।
हर एक का दावा रहता कि उसके पेड़ों की चेरी बहुत तेज़ी से पक रही हैं।
उस दिन एक व्यक्ति हमारे बाग़ में आया और चेरी के पेड़ों के चक्कर लगाने लगा।
हर पेड़ के पास जाता और शाख़ाओं को इधर-उधर हटा कर ऊपरी सिरे तक देखता, कभी एक पेड़ की चेरी तोड़ कर खाता, कभी दूसरे पेड़ की।
इतना बेधड़क हो कर वह बाग़ में घूम रहा था जैसे यह उसी का घर हो।
हम झुंड बना कर उसकी ओर देखते रहे, उसके व्यवहार पर क्रोध आ रहा था, परंतु उससे कुछ भी कहने का साहस हममें से किसी में नहीं था।
अपना काम ख़त्म करके उसकी नज़र हमारी ओर गई और वह मुस्कुराने लगा जिसमें हमें उसके ऊपर के दो बड़े-बड़े पीले-से दाँत दिखाई दिए।
'आप लोग इस बँगले में रहते हैं?' 

'हाँ, यह हमारा मकान है।
' मैंने साहस से कहा।
पिता से मिलने की इच्छा प्रकट करने पर हम उसे पितावाले कमरे में ले गए।
हमें उसके चेहरे से घृणा हो रही थी और यह जानने का कौतूहल भी था कि वह कौन है।
उसके जाने के बाद हम पिता के पास गए।
'यह ठेकेदार था जिसने चेरी के पेड़ मकान-मालिक से ख़रीद लिए हैं।
कल से उसका आदमी इन पेड़ों की रखवाली करेगा।
' पिता बोले।
हम में से कोई उस ठेके की बात समझा, कोई समझ नहीं सका।
'हम तो समझ रहे थे कि ये हमारे पेड़ हैं, हमारे बाग़ के अंदर हैं, कोई दूसरा उन्हें कैसे ख़रीद सकता है।
' मैं बोला।
पिता हँसने लगे, 'हमने मकान किराए पर लिया है।
पेड़ों पर मकान-मालिक का ही हक़ रहता है।
' 

'अब हम चेरी नहीं तोड़ सकते हैं?' 

'चेरी ठेकेदार की हैं, हम कैसे तोड़ सकते हैं?' 

उस रात को हममें से किसी ने भी चेरी के विषय में एक भी शब्द नहीं कहा।
किसी ने भूले से कुछ कहा तो सबको चुप देख कर उसे अपनी ग़लती का तुरंत अहसास हो गया।
मुझे बहुत देर तक नींद नहीं आई।
खिड़की से बाहर बाग़ की ओर देखा, चेरी के छोटे-छोटे पेड़ भार से झुके हुए सोए जान पड़े।
जिन पर कल हम अपना अधिकार समझते थे, वे अब अपने नहीं जान पड़े।
मैं बहन से इस विषय में और भी कई बातें पूछना चाहता था, परंतु वे उस रात हमारे कमरे में नहीं आईं।
अगले दिन सुबह ठेकेदार के साथ एक बूढ़ा भी आया।
वे अपने साथ रस्सियों के ढेर, टूटे हुए पुराने कनस्तर और बाँस की चटाइयाँ लाए।
बाग़ के दूसरे सिरे पर चटाइयों से उन दोनों ने एक झोंपड़ी तैयार की, झोंपड़ी के भीतर एक दरी बिछाई, एक कोने में बूढ़े ने हुक्का रख दिया।
हम थोड़ी दूर से सब कुछ देखते रहे।
दो चटाइयों को मिला कर झोंपड़ी जितनी जल्दी तैयार हो गई, उससे हमें बहुत आश्चर्य हुआ।
वे दोनों कभी-कभी हमारी ओर देख कर मुस्कुराने लगते लकिन हमने उनका कोई जवाब नहीं दिया।
छोटे भाई ने कहा कि हमारे शत्रु हैं और हमारी ही ज़मीन पर अपने ख़ेमे गाड़ रहे हैं।
कनस्तरों में छोटे-छोटे पत्थर भरे गए और रस्सियों की सहायता से उन्हें कुछ पेड़ों पर बाँध दिया गया।
उन रस्सियों के सिरे झोंपड़ी के पास एक खूँटे में बाँध दिए गए।
बूढ़ा रस्सी के सिरे को झटके के साथ हिलाता तो कनस्तर में पड़े पत्थर बजने लगते और एक कर्कश-सी आवाज़ सारे बाग़ में गूँज उठती।
हमारा कौतूहल बढ़ता जा रहा था।
कुछ देर बाद सारा प्रबंध करके ठेकेदार चला गया।
रह गया वह बूढ़ा जो झोंपड़ी के पास एक पत्थर पर बैठा हुक्का गुड़गुड़ाने लगा।
ठेकेदार की अपेक्षा उस बूढ़े के चेहरे पर हमें मैत्री भाव दिखाई दिया।
हम धीरे-धीरे उसके पास पहुँच गए।
उसने बड़े प्यार से हमें अपने पास बिठाया।
हमारे पूछने पर उसने बतलाया कि ये कनस्तर परिंदों को भगाने के लिए बाँधे गए हैं, बहुत-से परिंदे—विशेषकर बुलबुल - चेरी पर चोंचें मारते हैं जिससे वह सड़ जाती है।
अगर उन्हें न भगाया जाए तो पेड़-के-पेड़ ख़त्म हो सकते हैं।
'लेकिन कनस्तर सब चेरी के पेड़ों पर क्यों नहीं बाँधे गए?' 

'चार-पाँच पेड़ों के लिए एक कनस्तर की आवाज़ काफ़ी है।
' वह बोला।
'क्या तुम रात को भी यहीं सोओगे?' 

'हाँ, रात को भी डर रहता है कि कोई आदमी चेरी न तोड़ ले।
' 

सबसे छोटी बहन का ध्यान हुक्के की ओर था।
उसने पूछा, 'यह क्या है?' 

हम हँस पड़े।
'यह इनकी सिगरेट है,' छोटा भाई बोला।
धीरे-धीरे बूढ़े की उपस्थिति से सब अभ्यस्त हो गए।
रस्सी खींच कर कनस्तरों को बजाना, 'हा-हू,हा-हू' या सीटी बजा कर परिंदों को उड़ाना—इन सब आवाज़ों को सुनने की आदत पड़ गई।
चेरी के भार से डालियाँ इतनी झुक गई थीं कि उछल कर आसानी से मैं दो-चार दाने तोड़ सकता था, परंतु बूढ़े की नज़रें हर समय चौकन्नी हो कर चारों ओर घूमती रहती, इसलिए साहस नहीं होता था।
माँ दूसरे-तीसरे दिन बूढ़े को चाय का गिलास भिजवा देतीं।
वह भी कभी-कभी कुछ पकी हुई चेरी तोड़ कर हमें दे देता।
लेकिन पेड़ पर चढ़ कर तोड़ना, फिर खाना—जिसकी हमने शुरू में कल्पना की थी, वह साध मन में ही रह गई।
जब कभी कोई चिड़िया पेड़ पर चेरी खा रही होती और बूढ़े को पता न चलता तो हमें बहुत प्रसन्नता होती।
हमारा वश चलता तो सारे पेड़ परिंदों का खिला देते।
लेकिन चिड़ियाँ चुपचाप चेरी नहीं खातीं, एक-दो दाने खा कर जब वे दूसरी डाल पर उड़तीं तो बूढ़े को पता चल जाता और वह रस्सी खींच कर कनस्तर बजा देता।
बहन दिन-भर किसी पेड़ के नीचे कुरसी बिछा कर हम में से किसी का पुलोवर बुनती रहतीं।
इस साल गर्मियों की छुट्टियों में उन्होंने किसी किताब को हाथ तक नहीं लगाया, नहीं तो हर बार वे अपने कोर्स की कोई किताब पढ़ती रहती थीं।
कुछ दिन पूर्व उनका इंटरमीडिएट का परिणाम निकला था और वे फर्स्ट डिवीजन में पास हुई थीं।
वे और पढ़ना चाहती थीं परंतु माँ को उनके विवाह की जल्दी थी।
हमारे घर से थोड़ी दूर एक चश्मा बहता था जहाँ हम दूसरे-तीसरे दिन नहाने चले जाते थे।
कभी बाज़ार, कभी सिनेमा, कभी पार्क-धीरे-धीरे हमारी दिनचर्या में दूसरे आकर्षण आते गए।
यह शायद पहला अवसर था कि बड़ी बहन ने किसी में भाग नहीं लिया।
पहाड़ों में वे हमारे बहुत क़रीब आ जाती थीं।
रात को खाने के बाद चारपाइयों में दुबके हम उनसे कहानियाँ सुना करते थे, शाम को सबको अपने साथ घुमाने ले जाती थीं और पिकनिकों की तो कोई गिनती ही नहीं होती थी।
इस बार वे बहुत कम घर से निकलीं और जब बाहर जातीं भी तो अकेली ही जातीं।
माँ की किसी बात का असर उन पर नहीं हुआ।
एक दिन सुबह आँख खुलते ही बाहर बाग़ में कई लोगों की आवाज़ें सुनाई दीं।
मैं चारपाई पर लेटा-लेटा कुछ देर तक आश्चर्य से इस शोरग़ुल के बारे में ही सोचता रहा।
खिड़की से झाँक कर बाहर देखने ही वाला था जब बहन किसी काम से कमरे में आई।
'यह शोर कैसा है?' मैंने पूछा।
'वे लोग आ गए।
' 

'कौन लोग?' मैंने आश्चर्य से पूछा।
'वही, ठेकेदार के आदमी, चेरी तोड़ने के लिए,' वे बोलीं।
मैं झट से बाहर दौड़ा।
पेड़ों पर टोकरियाँ लिए ठेकेदार के आदमी चढ़े हुए थे।
दोनों हाथों से ऊपर-नीचे की शाख़ाओं से चेरी तोड़ कर टोकरियों में भरते जा रहे थे।
किसी दूर की शाख़ा को पकड़ कर अपने पास घसीटने पर 'चर्र-चर्र' की आवाज़ें गूँजने लगतीं।
सारे बाग़ में शोरग़ुल था।
हम धीरे-धीरे बाग़ के चक्कर लगाने लगे।
हर पेड़ के पास कुछ देर तक खड़े रह कर ऊपर चढ़े आदमी को देखते।
लग रहा था जैसे आज हमारी पराजय का अंतिम दिन हो।
हर पेड़ के नीचे काफ़ी चेरी गिरी हुई थीं।
छोटी बहन ने लपक कर एक गुच्छा उठा लिया तो भाई ने उसके हाथ से छीन कर फेंक दिया, 'जानती नहीं कि बहन ने क्या कहा है?' 

'कोई एक भी चेरी मुँह में नहीं रखेगा।
' 

झोंपड़ी के पास ठेकेदार अन्य चार-पाँच व्यक्तियों के साथ चुन-चुन कर चेरी एक पेटी में रख रहा था।
उसके पास ही कई ख़ाली पेटियाँ पड़ी थीं और दरी पर दिखाई दिया तोड़ी हुई चेरियों का ढेर।
वे सब बहुत तेज़ी से काम कर रहे थे।
हमें खड़े देख कर ठेकेदार ने एक-एक मुट्ठी चेरी हम सबको देनी चाही, लेकिन हमने इंकार कर दिया।
हम लोग बाग़ में ही घूमते रहे।
घर से कहीं बाहर जाने की इच्छा नहीं हुई।
चेरी के पेड़ धीरे-धीरे ख़ाली हुए जा रहे थे।
उस दिन कनस्तर बजाने की ज़रूरत नहीं पड़ी।
बुलबुल और दूसरे पक्षी पेड़ों के ऊपर ही चक्कर लगाते रहे, किसी पेड़ पर बैठने का साहस नहीं था।
'यह देखो, उस पेड़ के नीचे क्या पड़ा है?' छोटी बहन ने एक पेड़ की ओर संकेत करके कहा।
हमने उस ओर देखा, परंतु जान नहीं सके कि वह क्या है? पास जाने पर पेड़ के नीचे एक मरी हुई बुलबुल दिखाई दी।
उसकी गर्दन पर ख़ून जमा हुआ था।
हम कुछ देर तक चुपचाप देखते रहे।
मैंने उसका पाँव पकड़ कर हिलाया, लेकिन उसमें जान बाक़ी नहीं बची थी।
'यह कैसे मर गई?' 

'किसी ने इसकी गर्दन पर पत्थर मारा है।
' 

'इन्हीं लोगों ने मारा होगा।
' 

'तभी कोई बुलबुल पेड़ पर नहीं बैठ रही।
' 

हमने ठेकेदार और उसके आदमियों को जी भर कर गालियाँ दीं।
उन लोगों पर पहले ही बहुत क्रोध आ रहा था, अब बुलबुल की हत्या देख कर तो उनसे बदला लेने की भावना बहुत तीव्र हो उठी।
कितनी ही योजनाएँ बनाईं, परंतु हर बार कोई कमी उसमें नज़र आ जाती जिससे उसे अधूरा ही छोड़ देना पड़ता।
फिर यह सोच कर कि यदि यह बुलबुल यहीं पड़ी रही तो कोई बिल्ली या कुत्ता इसे खा जाएगा, हमने पास ही एक गड्ढा खोदा और उसमें बुलबुल को लिटा कर ऊपर से मिट्टी डाल दी।
उस दिन बड़ी बहन ने बाग़ में पैर तक नहीं रखा।
उन्होंने न मरी हुई बुलबुल देखी, न पेड़ों से चेरी का टूटना।
उन्हें पेड़ों से फल तोड़ना अच्छा नहीं लगता।
'फूल, पौधों और फलों में भी जान होती है।
उन्हें तोड़ना भी उतना ही बुरा है जितना किसी जानवर को मारना।
'वे हमसे कहा करती थीं।
वे लोग शाम को बहुत देर तक चेरी तोड़ते रहे।
फिर एक लारी रुकी जिसमें सब पेटियाँ लाद दी गईं और वे सब चले गए।
बाग़ में अचानक सन्नाटा हो गया, रह गए केवल चेरी के नंगे पेड़, जिन पर एक भी चेरी दिखाई नहीं देती थी।
हवा तेज़ थी और रह-रह कर पेड़ों की शाख़ाएँ हिल उठती थीं जैसे आख़िरी साँसे ले रही हों।
नीचे बिखरी हुई थीं अनगिनत पत्तियाँ और कुछ डालियाँ जो चेरी तोड़ते वक़्त नीचे गिर गई थीं।
शाम हमें बहुत सूनी-सूनी-सी लगी और पेड़ों से डर-सा लगने लगा।
खाते वक़्त हम दिन भर की घटनाओं की चर्चा करते रहे, मरी हुई बुलबुल का क़िस्सा भी सुनाया।
लेकिन बड़ी बहन ने ज़रा भी दिलचस्पी नहीं ली, उनके मुँह से एक भी शब्द नहीं निकला।
लगा जैसे वे हमारी बातें न सुन रही हों।
खाना भी उन्होंने बहुत कम खाया।
रात को देर तक नींद नहीं आई, न कोई किताब पढ़ने में ही मन लगा।
छोटे भाई-बहन दिन भर की थकान से चारपाई पर लेटते ही सो गए।
थकान से मेरा शरीर भी टूट रहा था, लेकिन बहुत कोशिश करने पर भी नींद नहीं आ सकी।
कुछ देर बाद मैं खिड़की के पास जा कर खड़ा हो गया।
अचानक आकाश में बहुत-से तारे एक साथ चमक उठे।
तारे यहाँ सचमुच बहुत क़रीब दिखाई देते हैं।
क्यों? केवल छह हज़ार फ़ीट ही तो ऊँचा यह स्थान है और तारे तो मीलों दूर हैं।
फिर इतने पास कैसे दिखाई देते हैं? मैं सोचने लगा।
तभी बाग़ में पेड़ों के नीचे किसी की परछाईं दिखाई दी।
मुझे डर-सा लगा।
लेकिन कुछ देर बाद पता लगा कि वे बहन हैं।
वे अभी तक सोईं नहीं।
मैं भी दबे पाँव बाहर आया।
वे चेरी के पेड़ों के नीचे टहल रही थीं, उनका आँचल नीचे तक झूल रहा था।
'अभी तक सोए नहीं?' बिना मेरी ओर देखे उन्होंने पूछा।
उनकी आवाज़ सुन कर मैं चौंक पड़ा।
मेरा अनुमान था कि उन्हें मेरे बाहर आने का पता नहीं चला।
मैंने धीमे स्वर में कहा, 'नहीं, अभी नींद नहीं आई।
' 

उनके पैरों के नीचे पत्ते दबते तो सर्र-सर्र जैसी आवाज़ रात के सन्नाटे में गूँज जाती।
हवा और तेज़ हो गई थी।
'आज बहुत अँधेरा है।
' मैं बोला।
'आजकल अँधेरी रातें हैं।
' 

कभी-कभी अपनी नज़र ऊपर उठा कर वे किसी पेड़ को देखतीं जिसकी शाख़ाओं के बीच से आकाश में चमकते तारे दिखाई देते।
'आज तारे बहुत क़रीब दिखाई दे रहे हैं।
' मैंने कहा।
उन्होंने कोई उत्तर नहीं दिया।
किरन! तुम्हारे कानों में क्या है?
उसके कानों से चंचल लट को हटाकर कहा—कँगना।
अरे! कानों में कँगना? सचमुच दो कंगन कानों को घेरकर बैठे थे।
हाँ, तब कहाँ पहनूँ?
किरन अभी भोरी थी।
दुनिया में जिसे भोरी कहते हैं, वैसी भोरी नहीं।
उसे वन के फूलों का भोलापन समझो।
नवीन चमन के फूलों की भंगी नहीं, विविध खाद या रस से जिनकी जीविका है, निरंतर काट-छाँट से जिनका सौंदर्य है, जो दो घड़ी चंचल चिकने बाल की भूषा है—दो घड़ी तुम्हारे फूलदान की शोभा।
वन के फूल ऐसे नहीं।
प्रकृति के हाथों से लगे हैं।
मेघों की धारा से बढ़े हैं।
चटुल दृष्टि इन्हें पाती नहीं।
जगद्वायु इन्हें छूती नहीं।
यह सरल सुंदर सौरभमय जीवन हैं।
जब जीवित रहे, तब चारों तरफ़ अपने प्राणधन से हरे-भरे रहे, जब समय आया, तब अपनी माँ की गोद में झड़ पड़े।
आकाश स्वच्छ था—नील, उदार, सुंदर।
पत्ते शांत थे।
संध्या हो चली थी।
सुनहरी किरनें सुदूर पर्वत की चूड़ा से देख रही थीं।
वह पतली किरन अपनी मृत्यु-शैया से इस शून्य निविड़ कानन में क्या ढूँढ़ रही थी, कौन कहे! किसे एकटक देखती थी, कौन जाने! अपनी लीला-भूमि को स्नेह करना चाहती थी या हमारे बाद वहाँ क्या हो रहा है, इसे जोहती थी—मैं क्या बता सकूँ? जो हो, उसकी उस भंगी में आकांक्षा अवश्य थी।
मैं तो खड़ा-खड़ा उन बड़ी आँखों की किरन लूटता था।
आकाश में तारों को देखा या उन जगमग आँखों को देखा, बात एक ही थी।
हम दूर से तारों के सुंदर शून्य झिकमिक को बार-बार देखते हैं, लेकिन वह सस्पंद निश्चेष्ट ज्योति सचमुच भावहीन है या आप-ही-आप अपनी अंतर-लहरी से मस्त है, इसे जानना आसान नहीं।
हमारी ऐसी आँखें कहाँ कि उनके सहारे उस निगूढ़ अंतर में डूबकर थाह लें।
मैं रसाल की डोली थामकर पास ही खड़ा था।
वह बालों को हटाकर कंगन दिखाने की भंगी प्राणों में रह-रहकर उठती थी।
जब माखन चुराने वाले ने गोपियों के सर के मटके को तोड़कर उनके भीतर किले को तोड़ डाला या नूर-जहाँ ने अंचल से कबूतर को उड़ाकर शाहंशाह के कठोर हृदय की धज्जियाँ उड़ा दीं, फिर नदी के किनारे बसंत-बल्लभ रसाल-पल्लवों की छाया में बैठी किसी अपरूप बालिका की यह सरल स्निग्ध भंगिमा एक मानव-अंतर पर क्यों न दौड़े।
किरन इन आँखों के सामने प्रतिदिन आती ही जाती थी।
कभी आम के टिकोरे से आँचल भर लाती, कभी मौलसिरी के फूलों की माला बना लाती, लेकिन कभी भी ऐसी बाल-सुलभ लीला आँखों से होकर हृदय तक नहीं उतरी।
आज क्या था, कौन शुभ या अशुभ क्षण था कि अचानक वह बनैली लता मंदार माला से भी कहीं मनोरम दीख पड़ी।
कौन जानता था कि चाल से कुचाल जाने में—हाथों से कंगन भूलकर कानों में पहिनने में—इतनी माधुरी है।
दो टके के कँगने में इतनी शक्ति है।
गोपियों को कभी स्वप्न में भी नहीं झलका था कि बाँस की बाँसुरी में घूँघट खोलकर नचा देनेवाली शक्ति भरी है।
मैंने चटपट उसके कानों से कंगन उतार लिया।
फिर धीरे-धीरे उसकी उँगुलियों पर चढ़ाने लगा।
न जाने उस घड़ी कैसी खलबली थी।
मुँह से अचानक निकल आया—
किरन! आज की यह घटना मुझे मरते दम तक न भूलेगी।
यह भीतर तक पैठ गई।
उसकी बड़ी-बड़ी आँखें और भी बड़ी हो गईं।
मुझे चोट-सी लगी।
मैं तत्क्षण योगीश्वर की कुटी की तरफ़ चल दिया।
प्राण भी उसी समय नहीं चल दिए, यही विस्मय था।
2

एक दिन था कि इसी दुनिया में दुनिया से दूर रहकर लोग दूसरी दुनिया का सुख उठाते थे।
हरिचंदन के पल्लुवों की छाया भूलोक पर कहाँ मिले; लेकिन किसी समय हमारे यहाँ भी ऐसे वन थे, जिनके वृक्षों के साये में घड़ी घाम निवारने के लिए स्वर्ग से देवता भी उतर आते थे।
जिस पंचवटी का अनंत यौवन देखकर राम की आँखें भी खिल उठी थीं वहाँ के निवासियों ने कभी अमरतरु के फूलों की माला नहीं चाही, मंदाकिनी के छींटों की शीतलता नहीं ढूँढ़ी।
नंदनोपवन का सानी कहीं वन भी था! कल्पवृक्ष की छाया में शांति अवश्य है; लेकिन कदम की छहियाँ कहाँ मिल सकती।
हमारी-तुम्हारी आँखों ने कभी नंदनोत्सव की लीला नहीं देखी; लेकिन इसी भूतल पर एक दिन ऐसा उत्सव हो चुका है, जिसको देख-देखकर प्रकृति तथा रजनी छह महीने तक ठगी रहीं, शत-शत देवांगनाओं ने पारिजात के फूलों की वर्षा से नंदन-कानन को उजाड़ डाला।
समय ने सब कुछ पलट दिया।
अब ऐसे वन नहीं, जहाँ कृष्ण गोलोक से उतरकर दो घड़ी वंशी की टेर दें।
ऐसे कुटीर नहीं जिनके दर्शन से रामचंद्र का भी अंतर प्रसन्न हो, या ऐसे मुनीश नहीं जो धर्मधुरंधर धर्मराज को भी धर्म में शिक्षा दें।
यदि एक-दो भूले-भटके हों भी, तब अभी तक उन पर दुनिया का परदा नहीं उठा—जगन्माया की माया नहीं लगी।
लेकिन वे कब तक बचे रहेंगे? लोक अपने यहाँ अलौकिक बातें कब तक होने देगा! भवसागर की जल-तरंगों पर थिर होना कब सम्भव है?
हृषीकेश के पास एक सुंदर वन है; सुंदर नहीं अपरूप सुंदर है।
वह प्रमोदवन के विलास-निकुंजों जैसा सुंदर नहीं, वरंच चित्रकूट या पंचवटी की महिमा से मंडित है।
वहाँ चिकनी चाँदनी में बैठकर कनक घुँघरू की इच्छा नहीं होती, वरंच प्राणों में एक ऐसी आवेश-धारा उठती है, जो कभी अनंत साधना के कूल पर पहुँचाती है—कभी जीव-जगत के एक-एक तत्व से दौड़ मिलती है।
गंगा की अनंत गरिमा—वन की निविड़ योग निद्रा वहीं देख पड़ेगी।
कौन कहे, वहाँ जाकर यह चंचल चित्त क्या चाहता है—गंभीर अलौकिक आनंद या शांत सुंदर मरण।
इसी वन में एक कुटी बनाकर योगीश्वर रहते थे।
योगीश्वर योगीश्वर ही थे।
यद्दापि वह भूतल ही पर रहते थे, तथापि उन्हें इस लोग का जीव कहना यथार्थ नहीं था।
उनकी चित्तवृत्ति सरस्वती के श्रीचरणों में थी या ब्रह्मलोक की अनंत शांति में लिपटी थी।
और वह बालिका—स्वर्ग से एक रश्मि उतरकर उस घने जंगल में उजेला करती फिरती थी।
वह लौकिक मायाबद्ध जीवन नहीं था।
इसे बंधन-रहित बाधाहीन नाचती किरनों की लेखा कहिए—मानो निर्मुक्त चंचल मलय वायु फूल-फूल पर, डाली-डाली पर डोलती फिरती हो या कोई मूर्तिमान अमर संगीत बे-रोकटोक हवा पर या जल की तरंग-भंग पर नाच रहा हो।
मैं ही वहाँ इस लोग का प्रतिनिधि था।
मैं ही उन्हें उनकी अलौकिक स्थिति से इस जटिल मर्त्य-राज्य में खींच लाता था।
कुछ साल से मैं योगीश्वर के यहाँ आता-जाता था।
पिता की आज्ञा थी कि उनके यहाँ जाकर अपने धर्म के सब ग्रंथ पढ़ डालो।
योगीश्वर और बाबा लड़कपन के साथी थे।
इसीलिए उनकी मुझ पर इतनी दया थी।
किरन उनकी लड़की थी।
उस कुटीर में एक वही दीपक थी।
जिस दिन की घटना मैं लिख आया हूँ, उसी दिन सबेरे मेरे अध्ययन की पूर्णाहुति थी और बाबा के कहने पर एक जोड़ा पीतांबर, पाँच स्वर्णमुद्राएँ तथा किरन के लिए दो कनक-कंगन आचार्य के निकट ले गया था।
योगीश्वर ने सब लौटा दिए, केवल कंगन को किरन उठा ले गई।
वह क्या समझकर चुप रह गए।
समय का अद्भुत चक्र है।
जिस दिन मैंने धर्मग्रंथ से मुँह मोड़ा, उसी दिन कामदेव ने वहाँ जाकर उनकी किताब का पहला सफ़ा उलटा।
दूसरे दिन मैं योगीश्वर से मिलने गया।
वह किरन को पास बिठा कर न जाने क्या पढ़ा रहे थे।
उनकी आँखें गंभीर थीं।
मुझको देखते ही वह उठ पड़े और मेरे कंधों पर हाथ रखकर गद्गद स्वर से बोले—नरेंद्र! अब मैं चला, किरन तुम्हारे हवाले है।
यह कहकर किसी की सुकोमल उँगुलियाँ मेरे हाथों में रख दीं।
लोचनों के कोने पर दो बूँदें निकलकर झाँक पड़ीं।
मैं सहम उठा।
क्या उन पर सब बातें विदित थीं? क्या उनकी तीव्र दृष्टि मेरी अंतर-लहरी तक डूब चुकी थी? वह ठहरे नहीं, चल दिए।
मैं काँपता रह गया, किरन देखती रह गई।
सन्नाटा छा गया।
वन-वायु भी चुप हो चली।
हम दोनों भी चुप चल पड़े, किरन मेरे कंधे पर थी।
हठात अंतर से कोई अकड़कर कह उठा—हाय नरेंद्र! यह क्या! तुम इस वनफूल को किस चमन में ले चले? इस बंधनविहीन स्वर्गीय जीवन को किस लोकजाल में बाँधने चले?

3

कंकड़ी जल में जाकर कोई स्थार्इ विवर नहीं फोड़ सकती।
क्षण भर जल का समतल भले ही उलट-पुलट हो, लेकिन इधर-उधर से जलतरंग दौड़कर उस छिद्र का नाम-निशान भी नहीं रहने देती।
जगत की भी यही चाल है।
यदि स्वर्ग से देवेंद्र भी आकर इस लोक चलाचल में खड़े हों, फिर संसार देखते ही देखते उन्हें अपना बना लेगा।
इस काली कोठरी में आकर इसकी कालिमा से बचे रहें, ऐसी शक्ति अब आकाश-कुसुम ही समझो।
दो दिन में राम 'हाय जानकी, हाय जानकी' कहकर वन-वन डोलते फिरे।
दो क्षण में यही विश्वामित्र को भी स्वर्ग से घसीट लाया।
किरन की भी यही अवस्था हुई।
कहाँ प्रकृति की निर्मुक्त गोद, कहाँ जगत का जटिल बंधन-पाश।
कहाँ से कहाँ आ पड़ी! वह अलौकिक भोलापन, वह निसर्ग उच्छ्वास—हाथों-हाथ लुट गए।
उस वनफूल की विमल कांति लौकिक चमन की मायावी मनोहारिता में परिणत हुई।
अब आँखें उठाकर आकाश से नीरव बातचीत करने का अवसर कहाँ से मिले? मलयवायु से मिलकर मलयाचल के फूलों की पूछताछ क्योंकर हो?
जब किशोरी नए साँचे में ढलकर उतरी, उसे पहचानना भी कठिन था।
वह अब लाल चोली, हरी साड़ी पहनकर, सर पर सिंदूर-रेखा सजती और हाथों के कंगन, कानों की बाली, गले की कंठी तथा कमर की करधनी—दिन-दिन उसके चित्त को नचाए मारती थी।
जब कभी वह सजधजकर चाँदनी में कोठे पर उठती और वसंतवायु उसके आँचल से मोतिया की लपट लाकर मेरे बरामदे में भर देता, फिर किसी मतवाली माधुरी या तीव्र मदिरा के नशे में मेरा मस्तिष्क घूम जाता और मैं चटपट अपना प्रेम चीत्कार फूलदार रंगीन चिट्ठी में भरकर जुही के हाथ ऊपर भेजवाता या बाज़ार से दौड़कर कटकी गहने वा विलायती चूड़ी ख़रीद लाता।
लेकिन जो हो—अब भी कभी-कभी उसके प्रफुल्ल वदन पर उस अलोक-आलोक की छटा पूर्वजन्म की सुखस्मृतिवत् चली आती थी, और आँखें उसी जीवंत सुंदर झिकमिक का नाच दिखाती थीं।
जब अंतर प्रसन्न था, फिर बाहरी चेष्टा पर प्रतिबिंब क्यों न पड़े।
यूँही साल-दो-साल मुरादाबाद में कट गए।
एक दिन मोहन के यहाँ नाच देखने गया।
वहीं किन्नरी से आँखें मिलीं, मिलीं क्या, लीन हो गईं।
नवीन यौवन, कोकिल-कंठ, चतुर चंचल चेष्टा तथा मायावी चमक—अब चित्त को चलाने के लिए और क्या चाहिए।
किन्नरी सचमुच किन्नरी ही थी नाचनेवाली नहीं, नचानेवाली थी।
पहली बार देखकर उसे इस लोक की सुंदरी समझना दुरुस्त था।
एक लपट जो लगती—किसी नशा-सी चढ़ जाती।
यारों ने मुझे और भी चढ़ा दिया।
आँखें मिलती-मिलती मिल गईं, हृदय को भी साथ-साथ घसीट ले गईं।
फिर क्या था—इतने दिनों की धर्मशिक्षा, शतवत्सर की पूज्य लक्ष्मी, बाप-दादों की कुल-प्रतिष्ठा, पत्नी से पवित्र-प्रेम एक-एक करके उस प्रतीप्त वासना-कुंड में भस्म होने लगे।
अग्नि और भी बढ़ती गई।
किन्नरी की चिकनी दृष्टि, चिकनी बातें घी बरसाती रहीं।
घर-बार सब जल उठा।
मैं भी निरंतर जलने लगा, लेकिन ज्यों-ज्यों जलता गया, जलने की इच्छा जलाती रही।
पाँच महीने कट गए—नशा उतरा नहीं।
बनारसी साड़ी, पारसी जैकेट, मोती का हार, कटकी कर्णफूल—सब कुछ लाकर उस मायाकारी के अलक्तक-रंजित चरणों पर रखे।
किरन हेमंत की मालती बनी थी, जिस पर एक फूल नहीं—एक पल्लव नहीं।
घर की वधू क्या करती? जो अनंत सूत्र से बँधा था, जो अनंत जीवन का संगी था, वही हाथों-हाथ पराए के हाथ बिक गया—फिर ये तो दो दिन के चकमकी खिलौने थे, इन्हें शरीर बदलते क्या देर लगे।
दिन भर बहानों की माला गूँथ-गूँथ किरन के गले में और शाम को मोती की माला उस नाचनेवाली के गले में सशंक निर्लज्ज डाल देना—यही मेरा जीवन निर्वाह था।
एक दिन सारी बातें खुल गईं, किरन पछाड़ खाकर भूमि पर जा पड़ी।
उसकी आँखों में आँसू न थे, मेरी आँखों में दया न थी।
बरसात की रात थी।
रिमझिम बूँदों की झड़ी थी।
चाँदनी मेघों से आँख-मुँदौवल खेल रही थी।
बिजली काले कपाट से बार-बार झाँकती थी।
किसे चंचला देखती थी तथा बादल किस मरोड़ से रह-रहकर चिल्लाते थे—इन्हें सोचने का मुझे अवसर नहीं था।
मैं तो किन्नरी के दरवाज़े से हताश लौटा था; आँखों के ऊपर न चाँदनी थी, न बदली थी।
त्रिशंकु ने स्वर्ग को जाते-जाते बीच में ही टँगकर किस दुख को उठाया—और मैं तो अपने स्वर्ग के दरवाज़े पर सर रखकर निराश लौटा था—मेरी वेदना क्यों न बड़ी हो।
हाय! मेरी अँगुलियों में एक अँगूठी भी रहती तो उसे नज़र कर उसके चरणों पर लोटता।
घर पर आते ही जुही को पुकार उठा—जुही, किरन के पास कुछ भी बचा हो तब फ़ौरन जाकर माँग लाओ।
ऊपर से कोई आवाज़ नहीं आई, केवल सर के ऊपर से एक काला बादल कालांत चीत्कार के चिल्ला उठा।
मेरा मस्तिष्क घूम गया।
मैं तत्क्षण कोठे पर दौड़ा।
सब संदूक़ झाँके, जो कुछ मिला, सब तोड़ डाला; लेकिन मिला कुछ भी नहीं।
अलमारी में केवल मकड़े का जाल था।
शृंगार बक्स में एक छिपकली बैठी थीं।
उसी दम किरन पर झपटा।
पास जाते ही सहम गया।
वह एक तकिये के सहारे नि:सहाय निस्पंद लेटी थी—केवल चाँद ने खिड़की से होकर उसे गोद में ले रखा था और वायु उस शरीर पर जल से भिगोया पंखा झल रही थी।
मुख पर एक अपरूप छटा थी; कौन कहे, कहीं जीवन की शेष रश्मि क्षण-भर वहीं अटकी हो।
आँखों में एक जीवन ज्योति थी।
शायद प्राण शरीर से निकलकर किसी आसरे से वहाँ पैठ रहा था।
मैं फिर पुकार उठा—किरन, किरन।
तुम्हारे पास कोई गहना भी रहा है?
हाँ,—क्षीण कंठ की काकली थी।
कहाँ हैं, अभी देखने दो।
उसने धीरे से घूँघट सरका कर कहा—वही कानों का कँगना।
सर तकिये से ढल पड़ा—आँखें भी झिप गईं।
वह जीवंत रेखा कहाँ चली गई—क्या इतने ही के लिए अब तक ठहरी थी?
आँखें मुख पर जा पड़ीं—वहीं कंगन थे।
वैसे ही कानों को घेरकर बैठे थे।
मेरी स्मृति तड़ित वेग से नाच उठी।
दुष्यंत ने अँगूठी पहचान ली।
भूली शकुंतला उस पल याद आ गई; लेकिन दुष्यंत सौभाग्यशाली थे, चक्रवर्ती राजा थे—अपनी प्राणप्रिया को आकाश-पाताल छानकर ढूँढ़ निकाला।
मेरी किरन तो इस भूतल पर न थी कि किसी तरह प्राण देकर भी पता पाता।
परलोक से ढूँढ़ निकालूँ—ऐसी शक्ति इस दीन-हीन मानव में कहाँ?
चढ़ा नशा उतर पड़ा।
सारी बातें सूझ गईं—आँखों पर की पट्टी खुल पड़ी; लेकिन हाय! खुली भी तो उसी समय जब जीवन में केवल अंधकार ही रह गया।
वह बात न मीरा ने उठाई, न ख़ुद उसने।
मिलने से पहले ज़रूर लगा था कि कोई बहुत ही ज़रूरी बात है जिस पर दोनों को बातें कर ही लेनी हैं, लेकिन जैसे हर क्षण उसी की आशंका में उसे टालते रहे।
बात गले तक आ-आकर रह गई कि एक बार फिर मीरा से पूछे—क्या इस परिचय को स्थायी रूप नहीं दिया जा सकता?—लेकिन कहीं पहले की तरह उसे बुरा लगा तो? उसके बाद दोनों में कितना खिंचाव और दुराव आ गया था! 

पता नहीं क्यों, ताजमहल उसे कभी ख़ूबसूरत नहीं लगा।
फिर धूप में सफ़ेद संगमरमर का चौंधा लगता था, इसलिए वह उधर पीठ किए बैठा था।
लेकिन चौंधा मीरा को भी तो लग सकता है न? हो सकता है, उसे ताज सुंदर ही लगता हो।
परछाईं उधर यमुना की तरफ़ होगी, इधर तो सपाट धूल में झलमल करता संगमरमर है, बस।
इस तपते पत्थर पर चलने में तलुओं के झुलसने की कल्पना से उसके सारे शरीर में फुरहरी दौड़ गई।
तीन साल बाद एक-दूसरे को देखा था।
देखकर सिर्फ़ मुस्कुराए थे, आश्वस्त भाव से—हाँ, दोनों हैं और वैसे ही हैं—मीरा कुछ निखर आई है और शायद वह।
वह पता नहीं कैसा हो गया है! जाने कितने पूरे-के-पूरे वाक्य, सवाल-जवाब उसने मीरा को मन-ही-मन सामने बैठाकर बोले थे, प्रतिक्रियाओं की कल्पना की थी और अब बस, खिसियाने ढंग से मुस्कुराकर ही स्वागत किया था।
उस क्षण से ही उसे अपने मिलने की व्यर्थता का अहसास होने लगा था, जाने क्यों।
क्या ऐसी बातें करेंगे वे, जो अकसर नहीं कर चुके हैं? साल-छ: महीने में एक-दूसरे के कुशल समाचार जान ही लेते हैं।
उठे हुए घुटनों के पास लॉन की घास पर मीरा का हाथ चुपचाप रखा था।
बस, उँगलियाँ इस तरह उठ-गिर रही थीं, जैसे किसी बहुत नाज़ुक बाजे पर हल्के-हल्के गूँजते संगीत की ताल को बाँध रही हों।
मीरा ने लोहे का छल्ला डाल रखा था—शायद शनि का प्रभाव ठीक रखने के लिए।
उसने धीरे से उसकी सबसे छोटी अँगुली में अपनी अँगुली हुक की तरह अटका ली थी, फिर हाथ उठाकर दोनों हथेलियों में दबा लिया था।
फिर धीरे-धीरे बातों की धारा फूट पड़ी थी।
विजय का ध्यान गया—बड़ी-बड़ी मूँछोंवाला कोई छोटा-सा कीड़ा मीरा की खुली गर्दन और ब्लाउज़ के किनारे आ गया था।
झिझक हुई, ख़ुद झाड़ दे या बता दे।
उसने अपना मुँह दूसरी ओर घुमा लिया—प्रवेश-द्वार की सीढ़ियाँ झाड़ियों की ओट आ गई थीं, सिर्फ़ ऊपर का हिस्सा दीख रहा था।
हिचकिचाते हुए कैरम का स्ट्राइकर मारने की तरह उसने कीड़ा अँगुलियों से परे छिटका दिया, नसों में सनसनाहट उतरती चली गई।
उँगलियों से वह जगह यूँही झाड़ दी, मानो गंदी हो गई थी।
मीरा उसी तन्मय भाव से अपनी सहेली के विवाह की पार्टी में आए लोगों का वर्णन देती रही—उसने कुछ नहीं कहा।
न वहाँ रखा विजय का हाथ हटाया ही।
विजय ने एक बार फिर सशंक निगाहों से इधर-उधर देखा और आगे बढ़कर उसको दोनों कनपटियों को हथेलियों से दबाकर अपने पास खींच लिया।
नहीं, मीरा ने विरोध नहीं किया।
मानो वह प्रत्याशा कर रही थी कि यह क्षण आएगा अवश्य।
लेकिन पहले उसके माथे पर तीखी रेखाओं की परछाइयाँ उभरीं और फिर मुग्ध मुस्कुराहट की लहरों में बदल गईं।
एक अजीब, बिखरती-सी सिमटी, धूप छाँहीं मुस्कुराहट।
विजय का मन हुआ, रेगिस्तान में भटकते प्यासे की तरह दोनों हाथों से सुराही को पकड़कर इस मुस्कुराहट की शराब को पागल आवेश में पीता चला जाए।
पीता चला जाए।
गट।
गट और आख़िर लड़खड़ाकर गिर पड़े।
पतले-पतले होंठों में एक नामालूम-सी फड़कन लरज़ रही थी।
उस रूमानी बेहोशी में भी विजय को ख़याल आया कि पहले एक हाथ से मीरा चश्मा उतार ले—टूट न जाए।
तब उसने देखा, हरियाले फव्वारों-जैसे मोरपंखियों के दो-तीन पेड़ों के पीछे पूरे-पूरे दो ताजमहल चश्मे के शीशों में उतर आए हैं।
दूधिया हाथी दाँत के बने-से दो सफ़ेद नन्हे-नन्हे खिलौने।
पता नहीं क्यों, उसे ताजमहल कभी अच्छा नहीं लगा।
ध्यान आया, अवांछित बूढ़े प्रहरी की तरह ताजमहल पीछे खड़ा देख रहा है।
बातों के बीच वह उसे कई बार भूल गया था, लेकिन दाँतों में अटके तिनके-सा अचानक ही उसे याद आ जाता था कि वे उसकी छाया में बैठे हैं जो महान् है, जो विराट है।
जो।
? इतनी बड़ी इमारत! इसके समग्र सौंदर्य को एकसाथ वह कभी कल्पना में ला ही नहीं पाया।
एक-एक हिस्सा देखने में कभी उसमें कुछ सुंदर लगा नहीं।
लोगों के अपने ही मन का काव्य और सौंदर्य रहा होगा जो इसमें आरोपित करके देख लेते हैं।
कभी मौक़ा मिलेगा तो वह हवाई जहाज़ से ताज की सुंदरता के समग्र हो पाने की कोशिश करेगा।
कई विहंगम चित्र इस तरह के देखे तो हैं।
और तब सारे वातावरण के बीच कोई बात लगी तो है।
मगर ये चश्मे के काँचों में झलमलाते, धूप में चमकते ताज।
खिंचाव वहीं थम गया।
उसने बड़े बेमालूम-से ढंग से गहरी साँस ली और अपने हाथ हटा लिए, आहिस्ते से।
—'नहीं, यहाँ नहीं।
कोई देख लेगा।
’ यह उसे क्या हो गया।
? 

सहसा मीरा सचेत हो आई।
उमड़ती लाज छिपाने के लिए सकपकाकर इधर-उधर देखा, कोई भी तो नहीं था।
पास वाली लाल-लाल ऊँची दीवार पर अभी-अभी राज-मज़दूर-से लगनेवाले मरम्मतिये लोग आपस में हँसी-मज़ाक़ करते एक दूसरे के पीछे भागते गए हैं।
बंदर की तरह दीवार पर भाग लेने का अभ्यास है।
रविश के पार-पड़ोस के लॉन में दो-तीन माली पाइपों को इधर-उधर घुमाते पानी लगा रहे थे—वे भी अब नहीं हैं।
खाना खाने गए होंगे।
मीरा ने बग़ल से साड़ी खींचकर कंधे का पल्ला ठीक कर लिया।
फिर विजय ने अनमने भाव से घास का एक फूल तोड़ा और आँखों के आगे उँगलियों में घुमाने लगा।
मीरा ने चश्मा उतारकर, मुँह से हल्की-सी भाप दी और साड़ी से काँच पोंछे, बालों की लटों को कानों के पीछे अटकाया और चश्मा लगाकर कलाई की घड़ी देखी।
बड़ा बोझिल मौन आ गया था दोनों के बीच।
विजय को लगा, उन्हें कुछ बोलना चाहिए, वरना यह चुप्पी का बोझ दोनों के बीच की किसी बहुत कोमल चीज़ को पीस देगा।
हथेली पर यूँही उस तिनके से क्रास और त्रिकोण बनाता वह शब्दों को ठेलकर बोला, “तो फिर अब चलें।
? देर बहुत हो रही है।
” 

मीरा ने सिर हिला दिया।
लगा, जैसे वह कुछ कहते-कहते रुक गई हो या प्रतीक्षा कर रही हो कि विजय कुछ कहना चाहता है, लेकिन कह नहीं पा रहा।
फिर थोड़ी देर चुप्पी रही।
कोई नहीं उठा।
तब फिर उसने मरे-मरे हाथों से जूतों के फीते कसे, अख़बार में रखे और संतरे और मूँगफली के छिलके फेंके।
बैठने के लिए बिछाए गए रूमाल समेटे गए और दोनों टहलते हुए फाटक की तरफ़ चले आए।
तीन का समय होगा—हाथ में घड़ी होते हुए भी उसने अंदाज़ लगाया।
धूप अभी भी बहुत तेज़ थी।
एकाध बार गले और कनपटियों का पसीना पोंछा।
आते समय तो बारह बजे थे।
उस वक़्त उसे हँसी आ रही थी, मिलने का समय भी उन लोगों ने कितना विचित्र रखा है।
जैसे इस समय से बहुत दूर खड़े होकर उसने दुहराया था—बारह।
बजे, जून का महीना और ताजमहल का लॉन।
वह पहले आ गया था और प्रतीक्षा करता रहा था।
उस समय कैसी बेचैनी, कैसी छटपटाहट, कैसी उतावली थी।
यह समय बीतता क्यों नहीं है? बहुत दिनों से घड़ी की सफ़ाई नहीं हो पाई, इसलिए शायद सुस्त है।
अभी तक नहीं आई।
इन लड़कियों की इसी बात से सख़्त झुँझलाहट होती है।
कभी समय नहीं रखतीं।
जाने क्या मज़ा आता है इंतिज़ार कराने में! वह जान-बूझकर उधर आने वाले रास्ते की ओर से मुँह फेरे था।
उम्मीद कर रहा था कि सहसा मुड़कर उधर देखेगा तो पाएगा कि वह आ रही है।
लेकिन दो-तीन बार ऐसा कर चुकने के बाद भी वह नहीं आई।
जब दूसरी ओर मुँह मोड़े रहकर भी वह कनखियों से उधर ही झाँकने की कोशिश करता तो ख़ुद अपने पर हँसी आती।
अच्छा, सीढ़ियाँ उतरकर आने वाले तीन व्यक्तियों को वह और देखेगा और अगर इसमें भी मीरा नहीं हुई तो ध्यान लगाकर किताब पढ़ेगा—जब आना हो, आ जाए।
एक-दो-तीन! हो सकता है, अगली वही हो।
हिश, जाए जहन्नुम में नहीं आती तो, हाँ तो नहीं! अच्छा, आओ, तब तक यही सोचें कि मीरा इन तीन सालों में कैसी हो गई होगी? कैसे कपड़े पहनकर आएगी? एक-दूसरे को देखकर वे क्या करेंगे? हो सकता है, आवेश से लिपट जाएँ, कुछ बोल न पाएँ।
उसके साथ ऐसा होता नहीं है, लेकिन कौन जाने, उस आवेश में।
आख़िर वह आई तो वह उसे पास आते देखता रहा था।
हर बार वह उधर से निगाहें हटाने की कोशिश करता कि उसे यूँ न देखे, पास आने पर ही देखे और हठात् मिलने के थ्रिल को महसूस करे।
लेकिन वह देखता रहा था और निहायत ही संयत भाव से बोला था, ''नमस्ते मीरा जी!’’ झेंपकर मीरा मुस्कुरा पड़ी थी।
धूप में चेहरा लाल पड़ गया था।
फिर दोनों इस लॉन में आ बैठे थे—ऐसे अचंचल, ऐसे आवेशहीन, जैसे रोज़ मिलते हों।
''मैंने सोचा, तुम शायद न आओ।
याद न रहे।
’’ 

''आपने लिखा था तो याद कैसे नहीं रहता? लेकिन टाइम बड़ा अजीब है।
’’ 

''हाँ, शरद-पूर्णिमा की चाँदनी रात तो नहीं ही है।
’’ अपने मज़ाक़ पर वह ख़ुद ही व्यर्थता महसूस करता, गंभीर बनकर बोला, ''इस वक़्त यहाँ ज़रा एकांत होता है।
’’ 

सचमुच अजीब टाइम था—मीरा के साथ एक-एक क़दम लौटते हुए उसने सोचा—'दोपहर की धूप और।
और दो प्यार करते प्राणी!’ 'प्यार करते प्राणी।
‘उसने फिर दुहराया।
यह प्यार था? जैसे बरसों बाद मिलने वाले दो मित्र हों, जिनमें बातें करने के विषय चुक गए हों।
सफ़ेद संगमरमर पर धूप पड़ रही थी, चौंधा था इसलिए उधर पीठ कर ली थी।
रह-रहकर झुँझलाहट आती—किस शाप ने हमारे ख़ून को जमा दिया है? यह हो क्या गया है हमें? कोई गर्मी नहीं, कोई आवेश और कोई उद्वेग नहीं।
क्या बदल गया है इसमें? हाँ, मीरा का रंग कुछ खुल गया है।
शरीर निखर आया है।
लौटते समय भी उसकी समझ में नहीं आया कि यह बोझ, यह खिंचाव क्या है।
दोनों यूँही घास में काटी हुई लाल पत्थरों की जाली पर क़दम-क़दम टहलते हुए सीढ़ियों तक जाएँगे।
फाटक में बैठे हुए गाइडों और दरबानों की बेधती याचक निगाहों को बलपूर्वक झुठलाते, बजरी पर चरचर-चरचर करते हुए ताँगे या रिक्शे में जा बैठेंगे।
और एक मोड़ लेते ही सब कुछ पीछे छूट जाएगा।
कल वह लिखेगा—'मेरी मीरा, कल के मेरे व्यवहार पर तुम्हें आश्चर्य हुआ होगा।
हो सकता है, बुरा भी लगा हो।
लेकिन।
लेकिन।
‘और फिर चश्मे के काँचों में झाँकता ताजमहल साकार हो आया।
'तुम्हारी पलकों पर तैरते दो ताजमहल’—कितना सुंदर वाक्य है! (यह तो नई कविता हो गई!) टैगोर ने देखा होता तो 'काल के गालों पर ढुलक आई आँसू की बूँद’ कभी न कहते।
कहते—'गालों पर ढुलक आए आँसुओं में झाँकते ताजमहल की रुपहली मछलियों-सी परछाइयाँ’।
लेकिन मीरा की आँखों में तो उसे नमी का भी आभास नहीं हुआ था।
कितने जड़ हो गए हैं हम लोग भी आजकल! वह कल वाले पत्र में लिखेगा—'हक्सले की नक़ल नहीं कर रहा, जाने क्यों, मुझे ताजमहल कभी ख़ूबसूरत नहीं लगा।
लेकिन पहली बार जब मैंने तुम्हारी पलकों पर ताज की परछाईं देखी तो देखता रह गया।
पिछले दिनों की एक अजीब-सी बात मुझे याद हो आई, उस क्षण।
’ 

अरे हाँ, अब याद आया कि क्यों वह अचानक यों सुस्त हो गया था।
उस बात को भी कभी भूला जा सकता है? 'हाँ, मेरे लिए तो वह बात ही थी।
' वह लिखेगा।
उसे लगा, मन-ही-मन वह जिसे ही संबोधित कर रहा है, जिसे पत्र लिख रहा है वह साथ-साथ चलने वाली यह मीरा नहीं है।
वह तो कोई और है।
कहीं दूर।
बहुत दू।
र।
वही मीरा तो उसकी असली बंधु और सखा है, यह।
यह।
इससे तो जब-जब मिला है, इसी तरह उदास हो गया है।
लेकिन उस मीरा से मिलने का आकर्षण इसके पास खींच लाता है।
इसकी तो जाने कितनी बातें हैं, जो उसे क़तई पसंद नहीं हैं।
जैसे? वह याद करने की कोशिश करने लगा, जैसे उसे क्या-क्या पसंद नहीं है? जैसे इस समय उसे इसी बात पर झुँझलाहट आ रही है कि मीरा नीचे बनी जाली के पत्थरों पर ही पाँव रखकर क्यों नहीं चल रही, बीच-बीच में घास पर पाँव क्यों रख देती है।
और इस सबके पार दोनों कान लगाए रहे कि दूसरा कुछ कहे।
एक बात सोचकर सहसावह ख़ुद ही मुस्कुरा पड़ा—जब वे लोग बहुत बड़े-बड़े हो जाएँगे; समझो चालीस-पचास साल के, तो हँस-हँसकर कैसे दूसरों को अपनी-अपनी बेवक़ूफ़ियाँ सुनाया करेंगे—कैसे वे लोग छिप-छिपकर ताजमहल में मिला करते थे! 

'चार-पाँच साल हो गए होंगे उस बात को।
' उसके मन के भीतरी स्तरों पर पत्र चलता रहा।
यह सब वह उस पत्र में लिखेगा नहीं, वह सिर्फ़ उस बहाने क्रमबद्ध शब्दों में उस सारी घटना को याद करने की कोशिश कर रहा है।
वह, देव, राकाजी और मुनमुन इसी तरह तो लौट रहे थे, चुप-चप, उदास और मनहूस साँझ थी इसलिए परछाइयाँ ख़ूब लंबी-लंबी चली गई थीं।
अच्छी तरह याद है, सितंबर या अक्टूबर का महीना था।
कॉलेज से आकर चाय का कप होंठों से लगाया ही था कि किसी ने बताया, ''आपको कोई साहब बुला रहे हैं।
’’ वह अनखाकर उठा—कौन आ गया इस वक़्त? 

''अरे, आप!’’ 

''पहचाना या नहीं, आपने?’’ 

''अरे साहब ख़ूब, आपको नहीं पहचानूँगा?’’ लेकिन सचमुच उन्होंने पहचाना नहीं था।
देखा ज़रूर है कहीं, शायद कलकत्ता में।
ऐसा कई बार हुआ है, लेकिन वह भरसक यह जताने की कोशिश करता है कि पहचान रहा है और बातचीत से परिचय के सूत्र पकड़कर याद करने की कोशिश करता है, ''आइए न भीतर।
” 

''नहीं मिस्टर माथुर, बैठूँगा नहीं।
गली के बाहर मेरी वाइफ़ और बच्चा खड़े हैं।
” उन्होंने क्षमा चाहने के लहज़े में कहा, ''आप कुछ कर रहे हैं क्या?।
” 

''लेकिन उन्हें वहाँ।
? यहीं बुला लीजिए न।
” 

''नहीं, देखिए, ऐसा है कि हम लोग ज़रा ताज देखने आए थे।
याद आया आप भी तो यहीं रहते हैं।
जगह याद नहीं थी, सो एक-डेढ़ घंटे भटकना पड़ा।
ख़ैर, आप मिल गए।
अब अगर कुछ काम न हो तो।
बात ऐसी है कि हमें आज ही लौट जाना है।
” वे सीढ़ी पर एक पाँव रखे खड़े थे, ''आप किसी तरह के संकोच में न पड़िए, पाँवों में चप्पल डालिए और चले आइए।
’’ 

गली के बाहर गाड़ी खड़ी थी।
पीछे का दरवाज़ा खुला था और उसको पकड़े पिछले मडगार्ड से टिकी एक महिला खड़ी थी—गहरी हरी बंगलौरी रेशम की साड़ी, बंगाली ढंग का चौड़ा-चौड़ा जूड़ा और बीचोंबीच जगमग करता अठपहलू रुपहला सितारा।
मडगार्ड पर छोटा-सा चार-पाँच साल का बच्चा फिसलते जूतों को जैसे-तैसे रोके बैठा था।
दोनों बाँहों से उसे सँभाले हुए वे उसकी कलाई पकड़े छोटी-सी अँगुली से धूल-लदे मडगार्ड पर लिखा रही थी—टी।
ए।
जे।
जूतों की आवाज़ से चौंककर मुड़ीं और स्वागत में मुस्कुराई।
बच्चे को सँभालकर उतारा, फिर दोनों हाथ जोड़ दिए।
फिर ख़ुद ही बोली, ''देखिए, आपसे वायदा किया था कि।
” 

“हज़रत आ ही नहीं रहे थे।
” वे बीच में ही बात काटकर बोले।
फिर सहसा बोले, ''अच्छा राका, अब बैठो वरना अँधेरा हो जाएगा तो देखने का मज़ा भी नहीं रहेगा।
’’ 

राका।
राका।
हाँ, कुछ याद तो आ रहा है।
ड्राइवर की बग़ल में बैठकर उसने एकाध बार घूमकर देखा, जैसे यहीं कहीं उनका नाम भी लिखा मिल जाएगा।
''कैसे हैं?—बहुत दिनों बाद मिले हैं।
याद है आपको, कलकत्ता में हम लोग मिले थे।
?।
उस दिन हम लोगों ने आपको कितनी देर कर दी थी’’।
सुनहला रंग, कानों में गोल कुंडल, बहुत ही बेमालूम-सी लिपस्टिक।
साड़ी का पल्ला साधने के लिए खिड़की पर टिकी हुई कुहनी।
अरे हाँ, अब याद आया—इनसे तो मुलाक़ात बड़े अजीब ढंग से हुई थी।
न्यू मार्केट के एक रेस्तराँ में बैठा वह शौक़िया अपनी-अपनी संगीत-कला का प्रदर्शन करने वालों को देख रहा था।
फिर जाने क्या मन में आया कि ख़ुद भी उठकर माउथ-ऑरगन पर देर तक सिनेमा के गीतों की धुनें निकालता रहा।
उस छोटे-से मंच से हटकर जिस मेज़ पर वह बैठा था, उसी पर बैठे थे ये लोग, यह राका जी और मिस्टर।
क्या? हाँ, मिस्टर देव।
''सचमुच आपने बहुत ही सुंदर बजाया।
बड़ी अच्छी प्रैक्टिस है।
’’ देव ने उसके बैठते ही कहा।
रूमाल से बाजे को अच्छी तरह पोंछकर जेब में रख ही रहा था कि चौंक गया।
राका के चेहरे पर प्रशंसा उतर आई थी और यूँही कप के ऊपर हथेली टेके, वह एकटक मेज़ को देख रही थी।
''आपकी चाय तो पानी हो गई होगी।
और मँगाए देते हैं।
बैरा, सुनो इधर।
” 

उसके मना करने पर भी चाय और आई।
''छुट्टियों में घूमने आए हैं।
? अच्छा, कैसा लगा कलकत्ता आपको।
जी हाँ, गंद तो है बम्बई के मुक़ाबले।
लेकिन एक बार मन लग जाने पर छोड़ना मुश्किल हो जाता है।
” फिर प्रशंसा, कृतज्ञता का आदान-प्रदान, परिचय और रात देर तक उनके लोअर सर्कुलर रोड के फ़्लैट पर बातें, खाना, कॉफ़ी और संगीत।
राका को सितार का शौक़ है।
देव किसी विदेशी कंपनी के इंचार्ज मैनेजर की संगति में विदेशी सिंफनियाँ पसंद करते हैं।
उसका माउथ-ऑरगन सुनने के बाद राका जी ने सितार सुनाया था और फिर देव निहायत ही ख़ूबसूरत प्लास्टिक के लिफ़ाफ़ों में बंद अपने विदेशी रिकॉर्ड निकाल लाए थे।
एक-एक रिकॉर्ड आध घंटे चलता था और उसमें तीन-तीन कम्पोजीशंस थे।
उसकी समझ में कुछ भी नहीं आया था, लेकिन वह बैठा लिफ़ाफ़ों पर लिखे हुए परिचय और संगीतज्ञ की तसवीर को ज़रूर ग़ौर से देखता रहा था।
कोई चियाकोवस्की या कुछ बेंगर था जिसका नाम वे बार-बार लेते थे।
एक-एक रिकॉर्ड चालीस-पचास रुपए का था।
बीच-बीच में, ''कभी ज़रूर आएँगे आगरा।
बहुत बचपन में एक बार देखा था, शायद दिमाग़ में जो नक़्शा है उससे मेल ही न खाए।
शादी के बाद एक बार देखने का प्रोग्राम बहुत दिनों से बना रहे हैं।
ये तो हर छुट्टी में पीछे पड़ जाती हैं।
जी नहीं, इन्होंने नहीं देखा।
इधर ही रहे इनके फ़ादर वग़ैरा सब।
अब तो आप वहाँ हैं ही।
” उस दिन दोनों देरी के लिए रास्ते-भर क्षमा माँगते हुए अपनी गाड़ी पर ही विवेकानंद रोड तक छोड़ने आए थे।
रास्ते-भर बातचीत के टुकड़े, सितार की गूँज और सिंफनी की कोई डूबती-सी दर्दीली कराह उसे अभिभूत किए रही।
कैसे अजीब ढंग से परिचय हुआ है, कितना सुखी जोड़ा है उसे बहुत ही ख़ुशी हुई थी।
बच्चा बाद में आया है, नाम है मुनमुन।
देव बता रहे थे, ''नुमाइश में हमारा स्टाल आया है न, सो हम लोग भी दिल्ली आए थे।
सोचा, इतने पास से, यूँ बिना देखे लौटना अच्छा नहीं है।
आपको यूँही घसीट लाए, कोई काम तो।
” 

''नहीं, नहीं।
” जल्दी से कहा।
उसे और तो सब बातें याद आ रही थीं, लेकिन यह याद ही नहीं आ रहा था कि इन मिस्टर देव के आगे-पीछे क्या लगता है।
बड़ी बेचैनी थी।
कैसे जाने? बस, उस मुलाक़ात के बाद फिर कभी भेंट नहीं हुई।
याददाश्त अच्छी है इन लोगों की, ''आपने याद ख़ूब रखा।
” सोचा, उस मुलाक़ात में ऐसी कोई ख़ास बात भी तो नहीं थी।
''जब भी हम लोग ताज की बात करते, आपकी बात याद आ जाती।
और कोई दिन ऐसा नहीं गया जब ताज की बात न आई हो।
” फिर राका जी की ओर देखकर ख़ुद ही बोले, ''आज हमारे विवाह को सातवाँ वर्ष पूरा हुआ है।
आपके सामने यह मुनमुन नहीं था।
” 

''मुनमुन, तुमने अंकल जी को मत्ते नहीं किया? कहो, अंकल जी, आज हमाले पापा-डैडी के विवाह की सातवीं वर्छगाँठ है।
” राका जी उसके हाथ जुड़वाती बोली, ''बहुत ही शैतान है।
मुझे दिन-भर ख़याल रखना पड़ता है कि किसी दिन कुछ कर-करा न ले।
’’ 

''तब तो आपको बधाई देनी चाहिए।
” लेकिन इस सबके पार विजय को लगा, कहीं घुटन है जो अदृश्य कुहरे की तरह गाढ़ी होती हुई छाई है।
रहा नहीं गया, पूछा, ''आप कुछ सुस्त हैं।
तबीअत।
” 

''नहीं जी।
’’ उन्होंने दोनों हाथ उठाकर एक क्लिप ठीक किया और स्वस्थ ढंग से मुस्कुराने का प्रयत्न करके कहा, ''गाड़ी में बैठे-बैठै पाँच घंटे हो गए।
एक घंटे से तो यहीं आपको ही खोज रहे हैं।
” 

''च्च्, सचमुच बहुत ज़ियादती है यह तो आपकी।
’’ कृतज्ञता भाव से वह बोला, ''कम-से-कम मुँह-हाथ तो धो ही लेतीं राका जी।
’’ 

''सब ठीक है—लौटना भी तो है न आज ही।
’’ 

फिर सभी ने ख़ूब घूम-घूमकर ताज देखा था।
मुनमुन का एक हाथ देव के हाथों में था और एक राका जी के।
कभी-कभी तो तीनों आपस में ही ऐसे व्यस्त होकर खो जाते कि विजय को लगता—वह बेकार ही अपनी उपस्थिति से इनके बीच विघ्न बन रहा है।
ऊपर इमारत के सफ़ेद-काले चबूतरे पर देव बड़ी देर तक पैसा लुढ़काकर उसके पीछे भागते और बच्चे को खिलाते रहे, और विजय के साथ-साथ राकाजी जालियों की बनावट, दरवाज़े पर लिखी क़ुरान की आयतें और बूटों की नक़्क़ाशी देखती रहीं।
साँझ की पीली-पीली सुहानी धूप थी।
लॉनों की नरमी सांवली हो आई थी, मोरपंखी और चौड़े-चौड़े ताड़ जैसे पत्तों के गुंबदाकार कुंज मोमबत्ती की हरी-सुनहली लौ जैसे लगते थे—जैसे आनंद में फूले-फूले कबूतर हों और अभी हुलसकर फुरहरी ले लेंगे तो चिनगारियों की तरह सुर्ख़ फूल इधर-उधर बिखर पड़ेंगे।
वे लोग भीतर क़ब्रों के पास अपनी आवाज़ गुँजाते रहे—कैसी लरजती-सी तैरती चली जाती है।
जैसे बहुत ही महीन रेशों का बना हुआ, घड़ी में लगे बाल-स्प्रिंग की तरह बड़ा-सा वर्तुलाकर कुछ है जो कभी सिकुड़कर सिमट उठता है।
देव की आवाज़ थी, ''रा का।
रा का।
रा-का।
” एक-दूसरे पर चढ़ते चले जाते शब्द।
दूर खोते हुए।
किन्हीं अनजानी घाटियों की तलहटियों में—''मुनमुन मु उ-उ न-अ-अ।
” देव देर तक डूबे हुए इस खेल को खेलते रहे थे।
लगता था, उनके भीतर है कुछ, जो इस खेल के माध्यम से अभिव्यक्ति पा रहा है।
वह राका या मुनमुन का नाम ले देते और देर तक अँधेरे में इन शब्दों को डूबता-खोता देखते रहते—जैसे हाथ बढ़ाकर उन्हें वापस पकड़ लेना चाहते हों।
उन्हें कब्रों में कोई दिलचस्पी नहीं थी।
बड़ी देर बाद, बहुत मुश्किल से जब वे उस वातावरण से टूटकर बाहर निकले तो बहुत उदास और खोए-खोए थे।
विजय के पास से मुनमुन को लेकर ज़ोर से छाती से भींच लिया।
बाहर निकलकर आए तो देखा कि नदी किनारे वाली बुर्जी के पास राका जी चुपचाप दूर शहर और लाल पुल की ओर देखती खड़ी हैं।
सिंदूरी आसमान के गहरे सिलेटी बादल नदी के चौखटे में वाश-कलर की तरह फैल गए हैं।
बुर्जी से लेकर बीच के मक़बरे तक चबूतरे की काली-सफ़ेद शतरंजी को सिमटती धूप ने तिरछा बाँट लिया है।
हवा में साड़ी उनके शरीर से चिपक गई है और कानों के ऊपर की लटें उच्छृंखल हो आई हैं।
देव बहुत देर तक उन्हें यूँही देखते रहे, जैसे उन्हें पहचानते ही न हों।
और उस सारे वातावरण में, सफ़ेद पत्थर के उस विराट क़ैदखाने में जैसे किसी अभिशप्त जलपरी को यूँ भटकने के लिए छोड़ दिया गया हो।
यह जगह, यह वातावरण है ही कुछ ऐसा।
विजय ने अपने-आपसे कहा और जान-बूझकर दूसरी तरफ़ हट आया।
शायद राका जी मुमताज के प्रेम की बात सोच रही हों, अपने मरने के बाद अपनी ऐसी ही यादगार चाहती हों या कुछ भी न सोच रही हों—बस, पुल से गुज़रती रेल की खिड़की से झाँकती हुई, ताज को देखकर सौंदर्य और कल्पना की स्तब्ध ऊँचाइयों में खो गई हों।
अपनी छाती तक ऊँची पीछे की दीवार से मुनमुन नदी की ओर झाँकता हुआ हाथ हिला-हिलाकर नीचे जाते बच्चों को बुला रहा था।
कौवे काँव-काँव करने लगे थे।
मुनमुन के पास वह संगमरमर की दीवार पर झुककर हथेलियाँ टेके सामने की धारा और पेड़ों की घनी पाँतों को देखता रहा।
जाने कब देव भी बराबर ही आ खड़े हुए।
काफ़ी दूर हटकर उसी तरह बुर्जी के पास झुकी राका जी।
हवा में फहराती साड़ी को एक हाथ से पकड़कर रोके हुए।
''भीतर की आवाज़ और गूँज को सुनकर बड़ी अजीब-सी अनुभूति होती है।
होती है न? जैसे जाने किन वीरान जंगलों और पहाड़ों में आपका कोई बहुत ही निकट का आत्मीय खो गया है और आपकी निष्फल पुकारें टूट-टूटकर उसे गुहारती चली जाती हैं।
चली जाती हैं और खो जाती हैं।
न वह आत्मीय लौटता है और न आवाज़ें—जैसे युगों से किसी की भटकती आत्मा उसे पुकारती रही हो और वह है कि गूँजों और झाँइयों में ही घुल-घुलकर बिखर जाता है।
डूब जाता है।
बिलमता है और साकार नहीं हो पाता।
” 

नदी में ताज की घनी-घनी परछाईं लहरों में टूट-टूट जाती थी।
अनजाने ही देव की आँखों में आँसू भर आए।
''ऐसा ही होता है, ऐसे वातावरण में ऐसा ही होता है।
’’ विजय ने अपने-आपसे कहकर मानो स्थिति को शब्द देकर समझना चाहा, ''जब कोई किसी को बहुत प्यार करे, बहुत प्यार करे, और फिर ऐसी ख़ूबसूरत मनहूस जगह आ जाए तो कुछ ऐसी ही अनुभूतियाँ मन में आती हैं।
अभी लॉन पर चलेंगे, मुनमुन के साथ किलकारियाँ मारेंगे—सब ठीक हो जाएगा।
” 

देव ने सुना और गहरी साँस लेकर बड़ी कातर निगाहों से विजय की ओर देखा।
कुछ कहते-कहते रुक गए।
और दोनों चुपचाप ही टहलते हुए सामने की ओर आ गए।
मुनमुन राका जी के पास चला गया था।
नीचे की सीढ़ियाँ उतरते-उतरते सहसा ही देव ने विजय के कंधे पर हाथ रख दिया था।
कुछ कहने को होंठ काँपे, ''आपको पता है मिस्टर विजय!’’ विजय स्वर और मुद्रा से चौंक गया था।
''नहीं।
कुछ नहीं।
” ऊपर हरी साड़ी की झलक दिखी और फिर दोनों सीढ़ियाँ उतर आए।
जूते पहनते हुए बोले।
''आपको ताज्जुब तो बहुत होगा कि हम यूँ अचानक आपको लिवा लाए।
” 

''नहीं तो, इसमें ऐसी क्या बात है?’’ विजय ने शिष्टता से कहा।
''हाँ, बात कुछ नहीं है, लेकिन बहुत बड़ी बात है।
’’ फिर गहरी साँस।
अब विजय को लगा कि सचमुच कोई बहुत बड़ी बात है जो देव के भीतर से निकलने के लिए झटपटा रही है।
तब पहली बार उसका ध्यान इस स्थिति की विचित्रता की ओर गया।
बीच के चबूतरे तक दोनों बिलकुल चुप रहे।
चबूतरे के ख़ूबसूरत कोनों वाले हौज़ में आग लग गई थी।
गहरे साँवले आसमान में लाल-लाल गुलाबी बादलों के बगूले उतर आए थे।
उलटे ताज की परछाईं दम तोड़ते साँप-सी इनके क़दमों पर फ़न पटक-पटककर लहरा रही थी।
धूप ऊपर बुर्जियों पर सिमट गई थी।
उस पर आँखें टिकाए देव बड़ी देर तक यूँ ही देखते रहे।
सामने मुनमुन को लिए राका जी चली आ रही थीं, लेकिन जैसे कोई किसी को नहीं देख रहा हो—हाँ, विजय कभी उसे और कभी इसे या मशक लेकर आते भिश्ती को देखता रहा।
टप-टप बूँदों की सर्पाकार लाइनें उसकी उँगलियों से टपक रही थीं।
बड़े साहस से शब्दों को धकेल-धकेलकर देव बोले, ''यह सारी स्थिति।
यह।
यह टूट जाने की हद तक आ जाने वाला चरमराता तनाव।
मौत के पहले के ये कह-कहे।
औपचारिकता का वह बर्फ़ीला कफ़न।
शायद हममें से कोई इसे अकेला नहीं सह पाता।
कोई एक चाहिए था जो इसकी ओर से हमारा ध्यान हटाए रखे।
इस समाप्ति का गवाह बन सके।
’’ 

''मैं समझ नहीं सका मिस्टर देव।
” घबराकर विजय ने पूछा था।
बूटों के दोनों पंजों पर ज़रा-सा मचककर देव निहायत ही इत्मिनान से धीरे से हँसे।
''आप।
आप—विजय साहब, यह हमारी आख़िरी संध्या है।
” और विजय के कुछ पूछने से पहले ही उन्होंने कह डाला।
''मैंने और राका ने निश्चय किया है कि अब हम लोगों को अलग ही हो जाना चाहिए।
दोनों तरफ़ से शायद सहने की हद हो गई है।
नसों का यह तनाव मुझे या उसे पागल बना दे, या कोई ऐसी-वैसी बेहूदगी करने पर मजबूर करे, इससे अच्छा हो कि दोनों अलग ही रहें।
चाहे तो वह किसी के साथ सैटिल हो जाए।
वह मुनमुन को रखना चाहती है, रखे।
वैसे जब भी वह उसके बाधक लगे, निस्संकोच मेरे पास भेज दे।
” 

विजय का सिर भन्ना उठा।
वह चुपचाप हौज़ की गहराई से तड़पती ताज की परछाईं पर निगाहें टिकाए रहा।
''लेकिन आप दोनों।
” विजय ने कहना चाहा।
देव ने हाथ फैलाकर रोक दिया, ''वह सब हो चुका।
सारी स्थितियाँ ख़त्म हो गई।
हमने तय किया कि क्यों न अपनी अंतिम संध्या हँसी-ख़ुशी काटें।
मित्र बने रहकर ही हँसते-हँसते विदा लें।
” फिर कुछ देर तक चुप रहकर कहा, ''राका को बड़ी इच्छा थी कि ताज देखे, शादी की पहली रात उसने चाहा था कि हनीमून यहाँ ही हो।
लेकिन।
लेकिन।
’’ फिर हाथ झटक दिया, ''अजब संयोग है न?—लेकिन।
” 

लेकिन विजय को लगा था जैसे किसी डैम की रेलिंग पर झुका खड़ा है और नीचे से लाखों टन पानी धाड़-धाड़ करता गिरता चला जा रहा है।
गिरता चला जा रहा है।
और उसका सिर चकरा उठा—।
नहीं, उससे किसी ने कुछ भी नहीं कहा।
यह सब तो सिर्फ़ वह कल्पना कर रहा है।
कहीं ऐसी अविश्वसनीय बात।
ध्यान उसका टूटा देव की आवाज़ से, 'उसे रोको राका, माली वग़ैरह मना करेंगे।
नहीं मुनमुन!’ स्वर बहुत मुलायम था।
और फिर देव ने दौड़कर प्यार से मुनमुन को दोनों बाँहों में उठा लिया और उसके पेट में अपना मुँह गड़ा दिया।
मुनमुन खिलखिलाकर हँस पड़ा।
आँखों में लाड़-भरे राका जी मुस्कुराती रहीं।
नहीं, अभी जो कुछ सुना था, वह इन लोगों के आपसी संबंधों के बारे में नहीं था—हो नहीं सकता।
बहुत बार विजय ने राका जी का चेहरा देखना चाहा, लेकिन लगा, वे इधर-उधर के सारे वातावरण को ही पीने में व्यस्त हैं।
चिड़ियाँ चहचहाने लगी थीं।
इन्हीं जालियों पर इसी तरह तो वे लोग चल रहे थे कि पास आकर धीरे से देव ने कहा था, '' राका से कुछ मत पूछिएगा।
” 

क्या पूछेगा वह राका जी से।
? 

''सॉरी, आपको यूँ घसीट लाए हम लोग।
” 

और इस बार कातर निगाहों से देखने की बारी विजय की थी।
इतना ग़लत समझते हैं आप।
चार-पाँच साल हो गए, लेकिन बात कितनी ताज़ी हो आई है।
वह, देव, राका जी और मुनमुन इसी तरह लौट रहे थे, चुपचाप, उदास और मनहूस।
साँझ का बजरा रात का किनारा छूने लगा था।
जैसे किसी वर्षों की तूफ़ानी यात्रा से वे तीनों लौटकर आ रहे हों।
पेड़ों और इमारतों की परछाइयाँ ख़ूब लंबी-लंबी चौड़ी धारियों की तरह पीछे चली गई थीं।
कुंजों और लॉन की हरियालियाँ अजीब टटकी-टटकी हो उठी थीं।
हरियाली के सुरमई धुँधले काँच पर सफ़ेद फूल छिटक आए थे।
मीरा के चश्मे के काँचों में झाँकती परछाईं को देखकर, जाने क्यों उसे वही याद ताज़ी हो गई थी।
वही ताज जो उस दिन हौज़ में मानो आसमानी जार्जेट के पीछे से झाँक रहा था और अपने-आपसे लड़ते हुए देव उसे बता रहे थे।
आज अगर देव होते तो क्या जवाब देता।
? तो क्या वे भी उसी तरह अलग हो रहे हैं।
? 

सहसा चौंककर उसने मीरा को देखा।
उसे लगा, जैसे उसने कुछ कहा है, ''कुछ कह रही थीं क्या?’’ 

''मैं?।
नहीं तो।
’’ फिर वही मौन और घिसटती उदासी का कंबल।
लगा, जैसे कोई मुर्दा-क्षण है जिसका एक सिरा मीरा पकड़े है और दूसरा वह, और उसे चुपचाप दोनों रात के सन्नाटे में कहीं दफ़नाने के लिए जा रहे हों।
डरते हों कि किसी की निगाहें न पड़ जाएँ—कोई जान न ले कि वे हत्यारे हैं।
कहीं किसी झाड़ी के पीछे इस लाश को फेंक देंगे और ख़ुश्बूदार रूमालों से कसकर ख़ून पोंछते हुए चले जाएँगे।
भीड़ में खो जाएँगे।
जैसे एक-दूसरे की ओर देखने में डर लगता है।
कहीं आरोप करती आँखें हत्या स्वीकारने के मजबूर न कर दें।
बाहर वे दोनों ताँगा लेंगे।
झटके से मोड़ लेता हुआ ताँगा ढाल पर दौड़ पड़ेगा और ताजमहल पीछे छूटता जाएगा।
और फिर 'अच्छा’ कहकर सूखे होंठों के भरे स्वर पर मुस्कुराहट का कफ़न लपेटकर दोनों एक-दूसरे से विदा लेंगे।
गुसाईं का मन चिलम में भी नहीं लगा।
मिहल की छाँह से उठकर वह फिर एक बार घट (पनचक्की) के अंदर आया।
अभी खप्पर में एक-चौथाई से भी अधिक गेहूँ शेष था।
खप्पर में हाथ डालकर उसने व्यर्थ ही उलटा-पलटा और चक्की के पाटों के वृत्त में फैले हुए आटे को झाड़कर एक ढेर बना दिया।
बाहर आते-आते उसने फिर एक बार और खप्पर में झाँककर देखा, जैसे यह जानने के लिए कि इतनी देर में कितनी पिसाई हो चुकी है, परंतु अंदर की मिकदार में कोई विशेष अंतर नहीं आया था।
खस्स-खस्स की ध्वनि के साथ अत्यंत धीमी गति से ऊपर का पाट चल रहा था।
घट का प्रवेश-द्वार बहुत कम ऊँचा था, ख़ूब नीचे तक झुककर वह बाहर निकला।
सिर के बालों और बाँहों पर आटे की एक हल्की सफ़ेद पर्त बैठ गई थी।
खंभे का सहारा लेकर वह बुदबुदाया, “जा स्साला! सुबह से अब तक दस पंसेरी भी नहीं हुआ।
सूरज कहाँ का कहाँ चला गया है! कैसी अनहोनी बात!” 

बात अनहोनी तो है ही।
जेठ बीत रहा है।
आकाश में कहीं बादलों को नामोनिशान भी नहीं।
अन्य वर्षों अब तक लोगों की धानरोपाई पूरी हो जाती थी, पर इस साल नदी-नाले सब सूखे पड़े हैं।
खेतों की सिंचाई तो दरकिनार, बीज की क्यारियाँ सूखी जा रही हैं।
छोटे नाले-गुलों के किनारे के घट महीनों से बंद हैं।
कोसी के किनारे है गुसाईं का यह घट।
पर इसकी भी चाल ऐसी कि लद्दू घोड़े की चाल को मात देती है।
चक्की के निचले खंड में ‘छच्छिर-छच्छिर’ की आवाज़ के साथ पानी को काटती हुई मथानी चल रही थी।
कितनी धीमी आवाज़! अच्छे खाते-पीते ग्वालों के घर में दही की मथानी इससे ज़्यादा शोर करती है।
इसी मथानी का वह शोर होता था कि आदमी को अपनी बात नहीं सुनाई देती और अब तो भले नदी पार कोई बोले, तो बात यहाँ सुनाई दे जाए! 

छप।
छप।
छप।
पुरानी फ़ौजी पैंट को घुटनों तक मोड़कर गुसाईं पानी की गूल के अंदर चलने लगा।
कहीं कोई सुराख़-निकास हो, तो बंद कर दें।
एक बूंद पानी भी बाहर न जाए।
बूंद-बूंद की क़ीमत है इन दिनों।
प्रायः आधा फर्लांग चलकर वह बाँध पर पहुँचा।
नदी की पूरी चौड़ाई को घेरकर पानी का बहाव घट की गूल की ओर मोड़ दिया गया था।
किनारे की मिट्टी-घास लेकर उसने बाँध में एक-दो स्थान पर निकास बंद किया और फिर गुल के किनारे-किनारे चलकर घट के पास आ गया।
अंदर जाकर उसने फिर पाटों के वृत्त में फैले हुए आटे को बुहारकर ढेरी में मिला दिया।
खप्पर में अभी थोड़ा-बहुत गेहूँ शेष था।
वह उठकर बाहर आया।
दूर रास्ते पर एक आदमी सिरे पर पिसान रखे उसकी ओर आ रहा था।
गुसाईं ने उसकी सुविधा का ख्य़ाल कर वहीं से आवाज़ दे दी, “हैं हो! यहाँ लम्बर देर में आएगा।
दो दिन का पिसान अभी जमा है।
ऊपर उमेदसिंह के घट में देख लो।
” 

उस व्यक्ति ने मुड़ने से पहले एक बार और प्रयत्न किया।
ऊँचे स्वर में पुकार कर बोला, “ज़रूरी है जी, पहले हमारा लम्बर नहीं लगा दोगे?” 

गुसाईं होठों ही होठों में मुस्कराया, “स्साला कैसा चीख़ता है, जैसे घट की आवाज़ इतनी हो कि मैं सुन न सकूँ!” कुछ कम ऊँची आवाज़ में उसने हाथ हिलाकर उत्तर दे दिया, “यहाँ ज़रूरी का भी बाप रखा है, जी।
तुम ऊपर चले जाओ।
” वह आदमी लौट गया।
मिहल की छाँव में बैठकर गुसाईं ने लकड़ी के जलते कुन्दे को खोदकर चिलम सुलगाई और गुड़-गुड़ करता धुआँ उड़ाता रहा।
खस्सर-खस्सर चक्की का पाट चल रहा था।
किट-किट-किट-किट खप्पर से दाने गिराने वाली चिड़िया पाट पर टकरा रही थी।
छिच्छिर—छिच्छिर की आवाज़ के साथ मथानी पानी को काट रही थी।
पत्थरों के बीच में टखने-टखने तक फैला पानी क्या आवाज़ करेगा।
पानी के गर्भ से निकलकर छोटे-छोटे पत्थर भी अपना सिर उठाए आकाश को निहार रहे थे।
दोपहरी ढलने पर भी इतनी तेज़ धूप! कहीं चिरैया भी नहीं बोलती।
किसी प्राणी का प्रिय-अप्रिय स्वर नहीं।
सूखी नदी के किनारे बैठा गुसाईं सोचने लगा, क्यो उस व्यक्ति को लौटा दिया।
लौट तो वह जाता ही घट के अंदर टच्च पड़े पिसान के थैलों को देखकर।
दो-चार क्षण की बातचीत का आसरा ही होता।
कभी-कभी गुसाईं को यह अकेलापन काटने लगता है।
सूखी नदी के किनारे का यह अकेलापन नहीं, ज़िंदगी भर साथ देने के लिए जो अकेलापन उसके द्वार पर धरना देकर बैठ गया है, वही।
जिसे अपना कह सके, ऐसे किसी प्राणी का स्वर उसके लिए नहीं, पालतू कुत्ते-बिल्ली का स्वर भी नहीं।
क्या ठिकाना ऐसे मालिक का, जिसका घर-द्वार नहीं।
बीवी—बच्चे नहीं, खाने—पीने का ठिकाना नहीं।
घुटनों तक उठी हुई पुरानी फ़ौजी पैट के मोड़ को गुसाईं ने खोला।
गूल में चलते हुए वह हिस्सा थोड़ा भीग गया था।
पर इस गर्मी में उसे भीगी पैंट की यह शीतलता अच्छी लगी।
पैंट की सलवटों को ठीक करते-करते गुसाईं ने हुक्के की नली से मुँह हटाया।
उसके होठों में बाएँ कोने पर हल्की-सी मुस्कान उभर आई।
बीती बातों की याद।
गुसाईं सोचने लगा, इसी पैंट की बदौलत यह अकेलापन उसे मिला है।
नहीं, याद करने को मन नहीं करता।
पुरानी।
बहुत पुरानी बातें वह भूल गया है, पर हवलदार साहब की पैट की बात उसे नहीं भूलती।
ऐसी ही फ़ौजी पैट पहनकर हवलदार धरमसिंह आया था।
लॉण्ड्री की धुली, नोंकदार, क्रीजवाली पैंट।
वैसी ही पैंट पहनने की महत्त्वाकांक्षा लेकर गुसाईं फ़ौज में गया था।
पर फ़ौज से लौटा, तो पैंट के साथ-साथ ज़िंदगी का अकेलापन भी उसके साथ आ गया।
पैंट के साथ और भी कितनी ही स्मृतियाँ मुखर है।
उस बार की छुट्टियों की बात।
कौन महीना? हाँ, बैसाख ही था।
सिर पर क्रास खुखरी के क्रेस्ट वाली, काली किश्तीनुमा टोपी को तिरछा रखकर— फ़ौजी वर्दी पहने वह पहली बार एनुअल-लीव पर घर आया, तो चीड़-वन की आग की तरह ख़बर इधर-उधर फैल गई थी।
बच्चे-बूढ़े, सभी उमसे मिलने आए थे।
चाचा का गोठ एक़दम भर गया था, ठसाठस्स।
बिस्तर की नई, एक़दम साफ़, जगमग, लाल-नीली धारियों वाली दरी आँगन में बिछानी पड़ी थी लोगों को बिठाने के लिए।
ख़ूब याद है, आँगन का गोबर दरी में लग गया था।
बच्चे-बूढे सभी आए थे।
सिर्फ़ चना—गुड़ या हलद्वानी के तम्बाकू का लोभ नहीं था, कल के शर्मीले गुसाईं को इस नए रूप में देखने का कौतूहल भी था।
पर गुसाईं की आँखें इस भीड़ में जिसे खोज रही थी, वह वहाँ नहीं थी।
नाले-पार के अपने गाँव से भैंस के कट्या को खोजने के बहाने दूसरे दिन लछमा आई थी।
पर गुसाईं उस दिन उससे मिल न सका।
गाँव के छोकरे ही गुसाईं की जान को बवाल हो गए थे।
बुड्ढे नरसिंह प्रधान उन दिनों ठीक ही कहते थे, आजकल गुसाईं को देखकर सोबनियाँ का लड़का भी अपनी फटी घेर की टोपी को तिरछी पहनने लग गया है।
दिन-रात बिल्ली के बच्चों की तरह छोकरे उसके पीछे लगे रहते थे, सिगरेट-बीड़ी या गपशप के लोभ में।
एक दिन बड़ी मुश्किल से मौक़ा मिला था उसे।
लछमा को पात-पतेल के लिए जंगल जाते देखकर वह छोकरों से काँकड़ के शिकार का बहाना बनाकर अकेले जंगल को चल दिया था।
गाँव की सीमा से बहुत दूर, काफल के पेड़ के नीचे गुसाईं के घुटने पर सिर रखकर, लेटी-लेटी लछमा काफल खा रही थी।
पके, गदराए, गहरे लाल-लाल काफल! खेल-खेल में काफलों की छीना-झपटी करते गुसाईं ने लछमा की मुट्ठी भींच दी थी।
टप-टप काफलों का गाढ़ा लाल रस उसकी पैंट पर गिर गया था।
लछमा ने कहा था, “इसे यहीं रख जाना, मेरी पूरी बाँह की कुर्ती इसमें से निकल आएगी।
” वह खिलखिलाकर अपनी बात पर स्वयं ही हँस दी थी।
पुरानी बात।
क्या कहा था गुसाईं ने, याद नहीं पड़ता।
तेरे लिए मखमल की कुर्ती ला दूँगा, मेरी सुवा!।
या कुछ ऐसा ही।
पर लछमा को मखमल की कुर्ती किसने पहनाई— पहाड़ी पार के रमुवाँ ने, जो तुरीनिसाण लेकर उसे ब्याहने आया था? 

“जिसके आगे-पीछे भाई-बहन नहीं, माई-बाप नहीं, परदेश में बंदूक की नोंक पर जान रखनेवाले को छोकरी कैसे दे दें हम?” लछमा के बाप ने कहा था।
उसका मन जानने के लिए गुसाईं ने टेढ़े-तिरछे बात चलवाई थी।
उसी साल मंगसिर को एक ठंडी, उदास शाम को गुसाईं की यूनिट के सिपाही किसनसिंह ने क्वार्टर-मास्टर स्टोर के सामने खड़े-खड़े उससे कहा था, “हमारे गाँव के रामसिंह ने ज़िद की, तभी छुट्टियाँ बढ़ानी पड़ी।
इस साल उसकी शादी थी।
ख़ूब अच्छी औरत मिली है, यार! शक्ल-सूरत भी ख़ूब है, एक़दम पटाखा! बड़ी हँसमुख है।
तुमने तो देखा ही होगा, तुम्हारे गाँव के नज़दीक की है।
लछमा—लछमा कुछ ऐसा ही नाम है।
” 

गुसाईं को याद नहीं पड़ता, कौन—सा बहाना बनाकर वह किसनसिंह के पास से चला आया था।
रम-डे था उस दिन।
हमेशा आधा पैग लेने वाला गुसाईं उस दिन दो पैग रम लेकर अपनी चारपाई पर पड़ गया था।
हवलदार मेजर ने दूसरे दिन पेशी करवाई थी— मलेरिया प्रिकॉशन न करने के अपराध में!।
सोचते-सोचते गुसाईं बुदबुदाया, “स्साला एडजुटेंट!” 

गुसाईं सोचने लगा, उस साल छुट्टियों में घर से विदा होने से एक दिन पहले वह मौक़ा निकालकर लछमा से मिला था।
“गंगानाथज्यू की क़सम, जैसा तुम कहोगे, मैं वैसा ही करूँगी।
” आँखों मे आँसू भरकर लछमा ने कहा था।
वर्षों से वह सोचता है, कभी लछमा से भेंट होगी तो वह अवश्य कहेगा कि वह गंगनाथ का जागर लगाकर प्रायश्चित्त ज़रूर कर ले।
देवी-देवताओं की झूठी कसमें खाकर उन्हें नाराज़ करने से क्या लाभ? जिस पर भी गंगनाथ का कोप हुआ, वह कभी फल-फूल नहीं पाया।
पर लछमा से कब भेंट होगी, यह वह नहीं जानता।
लड़कपन से संगी-साथी नौकरी-चाकरी के लिए मैंदानों में चले गए हैं।
गाँव की ओर जाने का उसका मन नहीं होता।
लछमा के बारे में किसी से पूछना उसे अच्छा नहीं लगता।
जितने दिन नौकरी रही, वह पलटकर अपने गाँव नहीं आया।
एक स्टेशन से दूसरे स्टेशन का वालंटियरी ट्रांसफर लेने वालों की लिस्ट में नायक गुसाईं का नाम ऊपर आता रहा-लगातार पंद्रह साल तक।
पिछले बैसाख में ही वह गाँव लौटा, पंद्रह साल बाद, रिज़र्व में आने पर।
काले बालों को लेकर गया था, खिचड़ी बाल लेकर लौटा।
लछमा का हठ उसे अकेला बना गया।
आज इस अकेलेपन में कोई होता, जिसे गुसाईं अपनी ज़िंदगी की किताब पढ़कर सुनाता।
शब्द-अक्षर।
कितना देखा, कितना सुना और कितना अनुभव किया है उसने।
पर नदी के किनारे की यह तपती रेत, पनचक्की की खटर-खेटर और मिहल की छाया में ठंडी चिलम को निष्प्रयोजन गुड़गुड़ाना गुसाईं! और चारों ओर अन्य कोई नहीं! एक़दम निर्जन, निस्तब्ध, सुनसान।
एकाएक गुसाईं का ध्यान टुटा।
सामने पहाड़ी के बीच की पगडण्डी के सिर पर बोझ लिए एक नार-आकृति उसी ओर चली आ रही थी।
गुसाईं ने सोचा, यही से आवाज़ देकर उसे लौटा दे।
कोसी के चिकने, काई-लगे पत्थरों पर कठिनाई से चलकर उसे वहाँ तक आकर केवल निराश लौट जाने को क्यों वह बाध्य करे! दूर से चिल्ला-चिल्लाकर पिसान स्वीकार करवाने की लोगों की आदत के कारण वह तंग हो चुका था।
इस कारण आवाज़ देने को उसका मन नहीं हुआ है वह आकृति अब तक पगडंडी छोड़कर नदी के मार्ग में आ पहुँची थी।
चक्की की बदलती आवाज़ को पहचानकर गुसाईं घट के अंदर चला गया।
खप्पर का अनाज समाप्त हो चुका था।
खप्पर में एक कम अन्न वाले थैले को उलटकर उसने अन्न का निकास रोकने के लिए काठ की चिड़ियों को उलटा कर दिया।
किट-किट का स्वर बंद हो गया।
वह जल्दी-जल्दी आटे को थैले में भरने लगा।
घट के अंदर मथानी की छिच्छिर—छच्छिर की आवाज़ भी अपेक्षाकृत कम सुनाई दे रही थी।
केवल चक्की के ऊपर वाले पाट की घिसटती हुई घरघराहट का हल्का धीमा संगीत चल रहा था।
तभी गुसाईं ने सुना अपनी पीठ के पीछे, घट के द्वार पर, इस संगीत से भी मधुर एक नारी का कण्ठ-स्वर, “कब बारी आएगी? रात की रोटी के लिए भी घर में आटा नहीं है।
” 

सिर पर पिसान रखे एक स्त्री उसे यह पूछ रही थी।
गुसाईं को उसका स्वर परिचित-सा लगा।
चौंककर उसने पीछे मुड़कर देखा।
कपड़े में पिसान ढीला बँधा होने के कारण बोझ का एक सिरा उसके मुख के आगे आ गया।
गुसाईं उसे ठीक से नहीं देख पाया, लेकिन तब भी उसका मन जैसे आशंकित हो उठा।
अपनी शंका का समाधान करने के लिए वह बाहर आने को मुड़ा; लेकिन तभी फिर अंदर जाकर पिसान के थैलों को इधर-उधर रखने लगा।
काठ की चिड़ियाँ किट-किट बोल रही थीं और उसी गति के साथ गुसाईं को अपने हृदय की धड़कन का आभास हो रहा था।
घट के छोटे कमरे में चारों ओर पिसे हुए अन्न का चूर्ण फैल रहा था, जो अब तक गुसाईं के पूरे शरीर पर छा गया था।
इस कृत्रिम सफेदी के कारण वह वृद्ध-सा दिखाई दे रहा था।
स्त्री ने उसे नहीं पहचाना।
उसने दुबारा वे ही शब्द दोहराए।
अब वह भी तेज़ धूप में बोझा सिर पर रखे हुए गुसाईं का उत्तर पाने को आतुर थी।
शायद नकारात्मक उत्तर मिलने पर वह उलटे पाँव लौटकर किसी अन्य चक्की का सहारा लेती।
दूसरी बार के प्रश्न को गुसाईं न टाल पाया, उत्तर देना ही पड़ा, “यहाँ पहले ही टीला लगा है, देर तो होगी ही।
” उसने दबे-दबे स्वर में कह दिया।
स्त्री ने किसी प्रकार की अनुनय-विनय नहीं की।
शाम के आटे का प्रबंध करने के लिए वह दूसरी चक्की का सहारा लेने को लौट पड़ी।
गुमाई कमर झुकाकर घट से बाहर निकला।
मुड़ते समय स्त्री की एक झलक देखकर उसका संदेह विश्वास में बदल गया था।
हताश-सा वह कुछ क्षणों तक उसे जाते हुए देखता रहा और फिर अपने हाथों तथा सिर पर गिरे हुए आटे को झाड़कर वह एक-दो क़दम आगे बढ़ा।
उसके अंदर की किसी अज्ञात शक्ति ने जैसे उसे वापस जाती हुई उस स्त्री को बुलाने को बाध्य कर दिया।
आवाज़ देकर उसे बुला लेने को उसने मुँह खोला, परंतु अवाज़ न दे सका।
एक झिझक, एक असमर्थना थी, जो उसका मुँह बंद कर रही थी।
वह स्त्री नदी तक पहुँच चुकी थी।
गुसाईं के अंतर में तीव्र उथल-पुथल मच गई।
इस बार आवेग इतना तीव्र था कि वह स्वयं को नहीं रोक पाया, लड़खड़ाती आवाज़ में उसने पुकारा, लछमा!” 

घबराहट के कारण वह पूरे ज़ोर से आवाज़ नहीं दे पाया था।
स्त्री ने यह आवाज़ नहीं सुनी।
इस बार गुसाईं ने स्वस्थ होकर पुनः पुकारा, “लछमा!” 

लछमा ने पीछे मुड़कर देखा।
मायके में उसे सभी इसी नाम से पुकारते थे।
यह संबोधन उसके लिए स्वाभाविक था।
परंतु उसे शंका शायद यह थी कि चक्कीवाला एक बार पिसान स्वीकार न करने पर भी उसे बुला रहा है।
या उसे केवल भ्रम हुआ है।
उसने वही से पूछा, “मुझे पुकार रहे हैं जी? 

गुसाईं ने संयत स्वर में कहा, “हाँ, ले आओ, हो जाएगा।
” 

लछमा क्षण-भर रुकी और फिर घट की ओर लौट आई।
अचानक साक्षात्कार होने का मौक़ा न देने की इच्छा से गुसाईं व्यस्तता का प्रदर्शन करता हुआ मिहल की छाँह में चला गया।
लछमा पिसान का थैला घट के अंदर रख आई।
बाहर निकलकर उसने आँचल के कोर से मुँह पोंछा।
तेज़ धूप मे चलने के कारण उसका मुँह लाल हो गया था।
किसी पेड़ की छाया में विश्राम करने की इच्छा से उसने इधर-उधर देखा।
मिहल के पेड़ की छाया को छोड़कर अन्य कोई बैठने लायक स्थान नहीं था।
वह उसी ओर चलने लगी।
गुसाईं की उदारता के कारण ऋणी-सी होकर ही जैसे उसने निकट आते-आते कहा, “तुम्हारे बाल-बच्चे जीते रहें, घटवारजी! बड़ा उपकार का काम कर दिया तुमने! ऊपर के घट में भी न जाने कितनी देर में नंबर मिलता।
” 

अजात संतति के प्रति दिए गए आशीर्वचनों को गुसाईं ने मन ही मन विनोद के रूप में ग्रहण किया।
इस कारण उसकी मानसिक उथल-पुथल कुछ कम हो गई।
लछमा उसकी ओर देखे, इससे पूर्व ही उसने कहा, “जीते रहें तेरे बाल-बच्चे लछमा।
मायके कब आई?” 

गुसाईं ने अंतर में घुमड़ती आँधी को रोककर यह प्रश्न इतने संयत स्वर में किया, जैसे वह भी अन्य दस आदमियों की तरह लछमा के लिए एक साधारण व्यक्ति हो।
दाड़िम की छाया में पान-पतेल झाड़कर बैठते लछमा ने शंकित दृष्टि से गुसाईं की ओर देखा।
कोसी की सूखी धार अचानक जल-प्लावित होकर बहने लगती, तो भी लछमा को इतना आश्चर्य नहीं होता, जितना अपने स्थान से केवल चार क़दम की दूरी पर गुसाईं को इस रूप में देखने पर हुआ।
विस्मय से आँखें फाड़कर वह उसे देखे जा रही थी, जैसे अब भी उसे विश्वास न हो रहा हो कि जो व्यक्ति उसके सम्मुख बैठा है, वह उसका पूर्व-परिचित गुसाईं ही है।
“तुम?” जाने लछमा क्या कहना चाहती थी, शेष शब्द उसके कंठ में ही रह गए।
“हाँ, पिछले साल पल्टन में लौट आया था, वक़्त काटने के लिए यह घट लगवा लिया।
” गुमाई ने उसकी जिज्ञासा शांत करने के लिए कहा है होठों पर मुस्कान लाने की उसने असफल कोशिश की।
कुछ क्षणों तक दोनों कुछ नहीं बोले।
फिर गुसाईं ने ही पूछा, “बाल-बच्चे ठीक हैं?” 

आँखें ज़मीन पर टिकाए, गर्दन हिलाकर संकेत से ही उसने बच्चों की कुशलता की सूचना दे दी।
ज़मीन पर गिरे एक दाड़िम के फूल को हाथों में लेकर लछमा उसकी पंखुड़ियों को एक-एक कर निरुद्देश्य तोड़ने लगी और गुसाईं पतली सीक लेकर आग को कुरेदता रहा।
बातों का क्रम बनाए रखने के लिए गुसाईं ने पूछा, “तू अभी और कितने दिन मायके ठहरनेवाली है?” 

अब लछमा के लिए अपने को रोकना असंभव हो गया।
टप्-टप्-टप्।
वह सिर नीचा किए आँसू गिराने लगी।
सिसकियों के साथ-साथ उसके उठते-गिरते कंधों को गुसाईं देखता रहा।
उसे यह नहीं सूझ रहा था कि वह किन शब्दों में अपनी सहानुभूति प्रकट करे।
इतनी देर बाद सहसा गुसाईं का ध्यान लछमा के शरीर की ओर गया।
उसके गले में काला चरेऊ (सुहाग-चिन्ह) नहीं था।
हतप्रभ-सा गुसाईं उसे देखता रहा।
अपनी व्यावहारिक अज्ञानता पर उसे बेहद झुँझलाहट हो रही थी।
आज अचानक लछमा से भेंट हो जाने पर वह उन सब बातों को भूल गया, जिन्हें वह कहना चाहता था।
इन क्षणों में वह केवल-मात्र श्रोता बनकर रह जाना चाहता था।
गुसाईं की सहानुभूतिपूर्ण दृष्टि पाकर लछमा आँसू पोंछती हुई अपना दुखड़ा रोने लगी, “जिसका भगवान् नहीं होता, उसका कोई नहीं होता।
जेठ-जिठानी से किसी तरह पिंड छुड़ाकर यहाँ माँ की बीमारी में आई थी, वह भी मुझे छोड़कर चली गईं।
एक अभागा मुझे रोने को रह गया है, उसी के लिए जीना पड़ रहा है।
नहीं तो पेट पर पत्थर बाँधकर कहीं डूब मरती, जंजाल कटता।
“यहाँ काका-काकी के साथ रह रही हो?” गुसाईं ने पूछा।
“मुश्किल पड़ने पर कोई किसी को नहीं होता जी! बाबा की जाएदाद पर उनकी आँखें लगी हैं, सोचते हैं, कहीं मैं हक़ न जमा लूँ।
मैंने साफ़-साफ़ कह दिया, मुझे किसी का लेना-देना नहीं है।
जंगलात का लीसा ढो-ढोकर अपनी गुज़र कर लूँगी, किसी की आँख का काँटा बनकर नहीं रहूँगी।
’’ 

गुसाईं ने किसी प्रकार की मौखिक संवेदना नहीं प्रकट की।
केवल सहानुभूतिपूर्ण दृष्टि से उसे देखता-भर रहा।
दाड़िम के वृक्ष से पीठ टिकार लछमा घुटने मोड़कर बैठी थी।
गुसाईं सोचने लगा, पंद्रह-सोलह साल किसी की ज़िंदगी में अंतर लाने के लिए कम नहीं होते, समय का यह अंतराल लछमा के चेहरे पर भी एक छाप छोड़ गया था, पर उसे लगा, उस छाप के नीचे वह आज भी पंद्रह वर्ष पहले की लछमा को देख रहा है।
''कितनी तेज़ धूप है, इस साल!’’ लछमा का स्वर उसके कानों में पड़ा।
प्रसंग बदलने के लिए ही जैसे लछमा ने यह बात जान-बूझकर कही हो।
और अचानक उसका ध्यान उस ओर चला गया, जहाँ लछमा बैठी थी।
दाड़िम की फैली-फैली अधढँकी डालों से छनकर धूप उसके शरीर पर पड़ रही थी।
सूरज की एक पतली किरन न जाने कब से लछमा के माथे पर गिरी हुई एक लट को सुनहरी रंगीनी में डूबा रही थी।
गुसाईं एकटक उसे देखता रहा।
''दोपहर तो बीत चुकी होगी?'' लछमा ने प्रश्न किया तो गुसाईं का ध्यान टूटा, ''हाँ, अब तो दो बजनेवाले होंगे'' उसने कहा, ''उधर धूप लग रही हो तो इधर आ जा छाँव में।
'' कहता हुआ गुसाईं एक जम्हाई लेकर अपने स्थान से उठ गया।
''नहीं, यहीं ठीक है'' कहकर लछमा ने गुसाईं की ओर देखा, लेकिन वह अपनी बात कहने के साथ ही दूसरी ओर देखने लगा था।
घट में कुछ देर पहले डाला हुआ पिसान समाप्ति पर था।
नंबर पर रखे हुए पिसान की जगह उसने जाकर जल्दी-जल्दी लछमा का अनाज खप्पर में खाली कर दिया।
धीरे-धीरे चलकर गुसाईं गूल के किनारे तक गया।
अपनी अंजुली से भर-भरकर उसने पानी पिया और फिर पास ही एक बंजर घट के अंदर जाकर पीतल और अलमुनियम के कुछ बर्तन लेकर आग के निकट लौट आया।
आस-पास पड़ी हुई सूखी लकड़ियों को बटोरकर उसने आग सुलगाई और एक कालिख पुती बटलोई में पानी रखकर जाते-जाते लछमा की ओर मुँह कर कह गया, ''चाय का टैम भी हो रहा है।
पानी उबल जाए, तो पत्ती डाल देना, पुड़िया में पड़ी है।
'' 

लछमा ने उत्तर नहीं दिया।
वह उसे नदी की ओर जानेवाली पगडंडी पर जाता हुआ देखती रही।
सड़क किनारे की दुकान से दूध लेकर लौटते-लौटते गुसाईं को काफ़ी समय लग गया था।
वापस आने पर उसने देखा, एक छः-सात वर्ष का बच्चा लछमा की देह से सटकर बैठा हुआ है।
बच्चे का परिचय देने की इच्छा से जैसे लछमा ने कहा, ''इस छोकरे को घड़ी-भर के लिए भी चैन नहीं मिलता।
जाने कैसे पूछता-खोजता मेरी जान खाने को यहाँ भी पहुँच गया है।
'' 

गुसांई ने लक्ष्य किया कि बच्चा बार-बार उसकी दृष्टि बचाकर माँ से किसी चीज़ के लिए ज़िद कर रहा है।
एक बार झुंझलाकर लछमा ने उसे झिड़क दिया, ''चुप रह! अभी लौटकर घर जाएँगे, इतनी-सी देर में मरा क्यों जा रहा है?'' 

चाय के पानी में दूध डालकर गुसाईं फिर उसी बंजर घट में गया।
एक थाली में आटा लेकर वह गूल के किनारे बैठा-बैठा उसे गूंथने लगा।
मिहल के पेड़ की ओर आते समय उसने साथ में दो-एक बर्तन और ले लिए।
लछमा ने बटलोई में दूध-चीनी डालकर चाय तैयार कर दी थी।
एक गिलास, एक अलमूनियम का मग और एक अलमुनियम के मैसटिन में गुसाईं ने चाय डालकर आपस में बाँट ली और पत्थरों से बने बेढंगे चूल्हे के पास बैठकर रोटियाँ बनाने का उपक्रम करने लगा।
हाथ का चाय का गिलास ज़मीन पर टिकाकर लछमा उठी।
आटे की थाली अपनी ओर खिसकाकर उसने स्वयं रोटी पका देने की इच्छा ऐसे स्वर में प्रकट की कि गुसाईं ना न कह सका।
वह खड़ा-खड़ा उसे रोटी पकाते हुए देखता रहा।
गोल-गोल डिबिया-सरीखी रोटियाँ चूल्हे में खिलने लगीं।
वर्षों बाद गुसाईं ने ऐसी रोटियाँ देखी थीं, जो अनिश्चित आकार की फ़ौजी लंगर की चपातियों या स्वयं उसके हाथ से बनी बेडौल रोटियों से एकदम भिन्न थीं।
आटे की लोई बनाते समय लछमा के छोटे-छोटे हाथ बड़ी तेज़ी से घूम रहे थे।
कलाई में पहने हुए चांदी के कड़े जब कभी आपस में टकरा जाते, तो खन्-खन् का एक अत्यंत मधुर स्वर निकलता।
चक्की के पाट पर टकरानेवाली काठ की चिड़ियों का स्वर कितना नीरस हो सकता है, यह गुसाईं ने आज पहली बार अनुभव किया।
किसी काम से वह बंजर घट की ओर गया और बड़ी देर तक ख़ाली बर्तन-डिब्बों को उठाता-रखता रहा।
वह लौटकर आया, तो लछमा रोटी बनाकर बर्तनों को समेट चुकी थी और अब आटे में सने हाथों को धो रही थी।
गुसाईं ने बच्चे की ओर देखा।
वह दोनों हाथों में चाय का मग थामे टकटकी लगाकर गुसाईं को देखे जा रहा था।
लछमा ने आग्रह के स्वर में कहा, ''चाय के साथ खानी हों, तो खा लो।
फिर ठंडी हो जाएँगी।
'' 

''मैं तो अपने टैम से ही खाऊँगा।
यह तो बच्चे के लिए।
'' स्पष्ट कहने में उसे झिझक महसूस हो रही थी, जैसे बच्चे के संबंध में चिंतित होने की उसकी चेष्टा अनधिकार हो।
''न-न, जी! वह तो अभी घर से खाकर ही आ रहा है।
मैं रोटियाँ बनाकर रख आई थी,'' अत्यंत संकोच के साथ लछमा ने आपत्ति प्रकट कर दी।
''हाँ, यूँही कहती है।
कहाँ रखी थीं रोटियाँ घर में?'' बच्चे ने रूआँसी आवाज़ में वास्तविक स्थिति स्पष्ट कर दी।
वह ध्यानपूर्वक अपनी माँ और इस अपरिचित व्यक्ति की बतें सुन रहा था और रोटियों को देखकर उसका संयम ढीला पड़ गया था।
''चुप!'' आँखें तरेरकर लछमा ने उसे डाँट दिया।
बच्चे के इस कथन से उसकी स्थिति हास्यास्पद हो गई थी।
लज्जा से उसका मुँह आरक्त हो उठा।
''बच्चा है, भूख लग आई होगी, डाँटने से क्या फ़ायदा?'' गुसाईं ने बच्चे का पक्ष लेकर दो रोटियाँ उसकी ओर बढ़ा दीं।
परंतु माँ की अनुमति के बिना उन्हें स्वीकारने का साहस बच्चे को नहीं हो रहा था।
वह ललचाई दृष्टि से कभी रोटियों की ओर, कभी माँ की ओर देख लेता था।
गुसाईं के बार-बार आग्रह करने पर भी बच्चा रोटियाँ लेने में संकोच करता रहा, तो लछमा ने उसे झिड़क दिया, ''मर! अब ले क्यों नहीं लेता? जहाँ जाएगा, वहीं अपने लच्छन दिखाएगा!'' 

इससे पहले कि बच्चा रोना शुरू कर दें, गुसाईं ने रोटियों के ऊपर एक टुकड़ा गुड़ का रखकर बच्चे के हाथों में दिया।
भरी-भरी आँखों से इस अनोखे मित्र को देखकर बच्चा चुपचाप रोटी खाने लगा, और गुसाईं कौतुकपूर्ण दृष्टि से उसके हिलते हुए होठों को देखता रहा।
इस छोटे-से प्रसंग के कारण वातावरण में एक तनाव-सा आ गया था, जिसे गुसाईं और लछमा दोनों ही अनुभव कर रहे थे।
स्वयं भी एक रोटी को चाय में डुबाकर खाते-खाते गुसाईं ने जैसे इस तनाव को कम करने की कोशिश में ही मुस्कुराकर कहा, ''लोग ठीक ही कहते हैं, औरत के हाथ की बनी रोटियों में स्वाद ही दूसरा होता है।
'' 

लछमा ने करूण दृष्टि से उसकी ओर देखा।
गुसाईं हो-होकर खोखली हँसी हँस रहा था।
''कुछ साग-सब्ज़ी होती, तो बेचारा एक-आधी रोटी और खा लेता।
'' गुसाईं ने बच्चे की ओर देखकर अपनी विवशता प्रकट की।
''ऐसी ही खाने-पीनेवाले की तक़दीर लेकर पैदा हुआ होता तो मेरे भाग क्यों पड़ता? दो दिन से घर में तेल-नमक नहीं है।
आज थोड़े पैसे मिले हैं, आज ले जाऊँगी कुछ सौदा।
'' 

हाथ से अपनी जेब टटोलते हुए गुसाईं ने संकोचपूर्ण स्वर में कहा, ''लछमा!'' 

लछमा ने जिज्ञासा से उसकी ओर देखा।
गुसाईं ने जेब से एक नोट निकालकर उसकी ओर बढ़ाते हुए कहा, ''ले, काम चलाने के लिए यह रख ले, मेरे पास अभी और है।
परसों दफ़्तर से मनीआर्डर आया था।
'' 

''नहीं-नहीं, जी! काम तो चल ही रहा है।
मैं इस मतलब से थोड़े कह रही थी।
यह तो बात चली थी, तो मैंने कहा,'' कहकर लछमा ने सहायता लेने से इंकार कर दिया।
गुसाईं को लछमा का यह व्यवहार अच्छा नहीं लगा।
रूखी आवाज़ में वह बोला, ''दुःख-तकलीफ़ के वक़्त ही आदमी आदमी के काम नहीं आया, तो बेकार है! स्साला! कितना कमाया, कितना फूँका हमने इस ज़िंदगी में।
है कोई हिसाब! पर क्या फ़ायदा! किसी के काम नहीं आया।
इसमें अहसान की क्या बात है? पैसा तो मिट्टी है साला! किसी के काम नहीं आया तो मिट्टी, एकदम मिट्टी!'' 

परन्तु गुसाईं के इस तर्क के बावजूद भी लछमा अड़ी रही, बच्चे के सर पर हाथ फेरते हुए उसने दार्शनिक गंभीरता से कहा, ''गंगनाथ दाहिने रहें, तो भले-बुरे दिन निभ ही जाते हैं, जी! पेट का क्या है, घट के खप्पर की तरह जितना डालो, कम हो जाए।
अपने-पराए प्रेम से हँस-बोल दें, तो वह बहुत है दिन काटने के लिए।
'' 

गुसाईं ने ग़ौर से लछमा के मुख की ओर देखा।
वर्षों पहले उठे हुए ज्वार और तूफ़ान का वहाँ कोई चिह्न शेष नहीं था।
अब वह सागर जैसे सीमाओं में बंधकर शांत हो चुका था।
रूपया लेने के लिए लछमा से अधिक आग्रह करने का उसका साहस नहीं हुआ।
पर गहरे असंतोष के कारण बुझा-बुझा-सा वह धीमी चाल से चलकर वहाँ से हट गया।
सहसा उसकी चाल तेज़ हो गई और घट के अंदर जाकर उसने एक बार शंकित दृष्टि से बाहर की ओर देखा।
लछमा उस ओर पीठ किए बैठी थी।
उसने जल्दी-जल्दी अपने नीजी आटे के टीन से दो-ढाई सेर के क़रीब आटा निकालकर लछमा के आटे में मिला दिया और संतोष की एक सांस लेकर वह हाथ झाड़ता हुआ बाहर आकर बांध की ओर देखने लगा।
ऊपर बांध पर किसी को घुसते हुए देखकर उसने हाँक दी।
शायद खेत की सिंचाई के लिए कोई पानी तोड़ना चाहता था।
बाँध की ओर जाने से पहले वह एक बार लछमा के निकट गया।
पिसान पिस जाने की सूचना उसे देकर वापस लौटते हुए फिर ठिठककर खड़ा हो गया, मन की बात कहने में जैसे उसे झिझक हो रही हो।
अटक-अटककर वह बोला, ''लछमा।
'' 

लछमा ने सिर उठाकर उसकी ओर देखा।
गुसाईं को चुपचाप अपनी ओर देखते हुए पाकर उसे संकोच होने लगा।
वह न जाने क्या कहना चाहता है, इस बात की आशंका से उसके मुँह का रंग अचानक फीका होने लगा।
पर गुसाईं ने झिझकते हुए केवल इतना ही कहा, ''कभी चार पैसे जुड़ जाएँ, तो गंगनाथ का जागर लगाकर भूल-चूक की माफ़ी माँग लेना।
पूत-परिवारवालों को देवी-देवता के कोप से बचा रहना चाहिए।
'' लछमा की बात सुनने के लिए वह नहीं रूका।
पानी तोड़नेवाले खेतिहार से झगड़ा निपटाकर कुछ देर बाद लौटते हुए उसने देखा, सामनेवाले पहाड़ की पगडंडी पर सर पर आटा लिए लछमा अपने बच्चे के साथ धीरे-धीरे चली जा रही थी।
वह उन्हें पहाड़ी के मोड़ तक पहुँचने तक टकटकी बाँधे देखता रहा।
घट के अंदर काठ की चिड़ियाँ अब भी किट-किट आवाज़ कर रही थीं, चक्की का पाट खिस्सर-खिस्सर चल रहा था और मथानी की पानी काटने की आवाज़ आ रही थी, और कहीं कोई स्वर नहीं, सब सुनसान, निस्तब्ध।
आज मिस्टर शामनाथ के घर चीफ़ की दावत थी।
शामनाथ और उनकी धर्मपत्नी को पसीना पोंछने की फ़ुर्सत न थी।
पत्नी ड्रेसिंग गाउन पहने, उलझे हुए बालों का जूड़ा बनाए मुँह पर फैली हुई सुर्ख़ी और पाउडर को मले और मिस्टर शामनाथ सिगरेट पर सिगरेट फूँकते हुए चीज़ों की फ़ेहरिस्त हाथ में थामे, एक कमरे से दूसरे कमरे में आ-जा रहे थे।
आख़िर पाँच बजते-बजते तैयारी मुकम्मल होने लगी।
कुर्सियाँ, मेज़, तिपाइयाँ, नैपकिन, फूल, सब बरामदे में पहुँच गए।
ड्रिंक का इंतिज़ाम बैठक में कर दिया गया।
अब घर का फालतू सामान अलमारियों के पीछे और पलंगों के नीचे छिपाया जाने लगा।
तभी शामनाथ के सामने सहसा एक अड़चन खड़ी हो गई, माँ का क्या होगा? 

इस बात की ओर न उनका और न उनकी कुशल गृहिणी का ध्यान गया था।
मिस्टर शामनाथ, श्रीमती की ओर घूम कर अँग्रेज़ी में बोले—'माँ का क्या होगा?' 

श्रीमती काम करते-करते ठहर गईं, और थोड़ी देर तक सोचने के बाद बोलीं—'इन्हें पिछवाड़े इनकी सहेली के घर भेज दो, रात-भर बेशक वहीं रहें।
कल आ जाएँ।
' 

शामनाथ सिगरेट मुँह में रखे, सिकुड़ी आँखों से श्रीमती के चेहरे की ओर देखते हुए पल-भर सोचते रहे, फिर सिर हिला कर बोले—'नहीं, मैं नहीं चाहता कि उस बुढ़िया का आना-जाना यहाँ फिर से शुरू हो।
पहले ही बड़ी मुश्किल से बंद किया था।
माँ से कहें कि जल्दी ही खाना खा के शाम को ही अपनी कोठरी में चली जाएँ।
मेहमान कहीं आठ बजे आएँगे इससे पहले ही अपने काम से निबट लें।
' 

सुझाव ठीक था।
दोनों को पसंद आया।
मगर फिर सहसा श्रीमती बोल उठीं—'जो वह सो गईं और नींद में ख़र्राटे लेने लगीं, तो? साथ ही तो बरामदा है, जहाँ लोग खाना खाएँगे।
' 

'तो इन्हें कह देंगे कि अंदर से दरवाज़ा बंद कर लें।
मैं बाहर से ताला लगा दूँगा।
या माँ को कह देता हूँ कि अंदर जा कर सोएँ नहीं, बैठी रहें, और क्या?' 

'और जो सो गई, तो? डिनर का क्या मालूम कब तक चले।
ग्यारह-ग्यारह बजे तक तो तुम ड्रिंक ही करते रहते हो।
' 

शामनाथ कुछ खीज उठे, हाथ झटकते हुए बोले—'अच्छी-भली यह भाई के पास जा रही थीं।
तुमने यूँ ही ख़ुद अच्छा बनने के लिए बीच में टाँग अड़ा दी!' 

'वाह! तुम माँ और बेटे की बातों में मैं क्यों बुरी बनूँ? तुम जानो और वह जानें।
' 

मिस्टर शामनाथ चुप रहे।
यह मौक़ा बहस का न था, समस्या का हल ढूँढ़ने का था।
उन्होंने घूम कर माँ की कोठरी की ओर देखा।
कोठरी का दरवाज़ा बरामदे में खुलता था।
बरामदे की ओर देखते हुए झट से बोले—मैंने सोच लिया है,—और उन्हीं क़दमों माँ की कोठरी के बाहर जा खड़े हुए।
माँ दीवार के साथ एक चौकी पर बैठी, दुपट्टे में मुँह-सिर लपेटे, माला जप रही थीं।
सुबह से तैयारी होती देखते हुए माँ का भी दिल धड़क रहा था।
बेटे के दफ़्तर का बड़ा साहब घर पर आ रहा है, सारा काम सुभीते से चल जाए।
माँ, आज तुम खाना जल्दी खा लेना।
मेहमान लोग साढ़े सात बजे आ जाएँगे।
माँ ने धीरे से मुँह पर से दुपट्टा हटाया और बेटे को देखते हुए कहा, आज मुझे खाना नहीं खाना है, बेटा, तुम जो जानते हो, माँस-मछली बने, तो मैं कुछ नहीं खाती।
जैसे भी हो, अपने काम से जल्दी निबट लेना।
अच्छा, बेटा।
और माँ, हम लोग पहले बैठक में बैठेंगे।
उतनी देर तुम यहाँ बरामदे में बैठना।
फिर जब हम यहाँ आ जाएँ, तो तुम ग़ुसलख़ाने के रास्ते बैठक में चली जाना।
माँ अवाक बेटे का चेहरा देखने लगीं।
फिर धीरे से बोलीं—अच्छा बेटा।
और माँ आज जल्दी सो नहीं जाना।
तुम्हारे ख़र्राटों की आवाज़ दूर तक जाती है।
माँ लज्जित-सी आवाज़ में बोली—क्या करूँ, बेटा, मेरे बस की बात नहीं है।
जब से बीमारी से उठी हूँ, नाक से साँस नहीं ले सकती।
मिस्टर शामनाथ ने इंतिज़ाम तो कर दिया, फिर भी उनकी उधेड़-बुन ख़त्म नहीं हुई।
जो चीफ़ अचानक उधर आ निकला, तो? आठ-दस मेहमान होंगे, देसी अफ़सर, उनकी स्त्रयाँ होंगी, कोई भी ग़ुसलख़ाने की तरफ़ जा सकता है।
क्षोभ और क्रोध में वह झुँझलाने लगे।
एक कुर्सी को उठा कर बरामदे में कोठरी के बाहर रखते हुए बोले—आओ माँ, इस पर ज़रा बैठो तो।
माँ माला सँभालतीं, पल्ला ठीक करती उठीं, और धीरे से कुर्सी पर आ कर बैठ गई।
यूँ नहीं, माँ, टाँगें ऊपर चढ़ा कर नहीं बैठते।
यह खाट नहीं हैं।
माँ ने टाँगें नीचे उतार लीं।
और ख़ुदा के वास्ते नंगे पाँव नहीं घूमना।
न ही वह खड़ाऊँ पहन कर सामने आना।
किसी दिन तुम्हारी यह खड़ाऊँ उठा कर मैं बाहर फेंक दूँगा।
माँ चुप रहीं।
कपड़े कौन से पहनोगी, माँ? 
जो है, वही पहनूँगी, बेटा! जो कहो, पहन लूँ।
मिस्टर शामनाथ सिगरेट मुँह में रखे, फिर अधखुली आँखों से माँ की ओर देखने लगे, और माँ के कपड़ों की सोचने लगे।
शामनाथ हर बात में तरतीब चाहते थे।
घर का सब संचालन उनके अपने हाथ में था।
खूँटियाँ कमरों में कहाँ लगाई जाएँ, बिस्तर कहाँ पर बिछे, किस रंग के पर्दे लगाएँ जाएँ, श्रीमती कौन-सी साड़ी पहनें, मेज़ किस साइज़ की हो।
शामनाथ को चिंता थी कि अगर चीफ़ का साक्षात माँ से हो गया, तो कहीं लज्जित नहीं होना पड़े।
माँ को सिर से पाँव तक देखते हुए बोले—तुम सफ़ेद क़मीज़ और सफ़ेद सलवार पहन लो, माँ।
पहन के आओ तो, ज़रा देखूँ।
माँ धीरे से उठीं और अपनी कोठरी में कपड़े पहनने चली गईं।
यह माँ का झमेला ही रहेगा, उन्होंने फिर अँग्रेज़ी में अपनी स्त्री से कहा—कोई ढंग की बात हो, तो भी कोई कहे।
अगर कहीं कोई उल्टी-सीधी बात हो गई, चीफ़ को बुरा लगा, तो सारा मज़ा जाता रहेगा।
माँ सफ़ेद क़मीज़ और सफ़ेद सलवार पहन कर बाहर निकलीं।
छोटा-सा क़द, सफ़ेद कपड़ों में लिपटा, छोटा-सा सूखा हुआ शरीर, धुँधली आँखें, केवल सिर के आधे झड़े हुए बाल पल्ले की ओट में छिप पाए थे।
पहले से कुछ ही कम कुरूप नज़र आ रही थीं।
चलो, ठीक है।
कोई चूड़ियाँ-वूड़ियाँ हों, तो वह भी पहन लो।
कोई हर्ज नहीं।
चूड़ियाँ कहाँ से लाऊँ, बेटा? तुम तो जानते हो, सब जेवर तुम्हारी पढ़ाई में बिक गए।
यह वाक्य शामनाथ को तीर की तरह लगा।
तिनक कर बोले—यह कौन-सा राग छेड़ दिया, माँ! सीधा कह दो, नहीं हैं ज़ेवर, बस! इससे पढ़ाई-वढ़ाई का क्या तअल्लुक़ है! जो ज़ेवर बिका, तो कुछ बन कर ही आया हूँ, निरा लँडूरा तो नहीं लौट आया।
जितना दिया था, उससे दुगना ले लेना।
मेरी जीभ जल जाय, बेटा, तुमसे ज़ेवर लूँगी? मेरे मुँह से यूँ ही निकल गया।
जो होते, तो लाख बार पहनती! 
साढ़े पाँच बज चुके थे।
अभी मिस्टर शामनाथ को ख़ुद भी नहा-धो कर तैयार होना था।
श्रीमती कब की अपने कमरे में जा चुकी थीं।
शामनाथ जाते हुए एक बार फिर माँ को हिदायत करते गए—माँ, रोज़ की तरह गुमसुम बन के नहीं बैठी रहना।
अगर साहब इधर आ निकलें और कोई बात पूछें, तो ठीक तरह से बात का जवाब देना।
मैं न पढ़ी, न लिखी, बेटा, मैं क्या बात करूँगी।
तुम कह देना, माँ अनपढ़ है, कुछ जानती-समझती नहीं।
वह नहीं पूछेगा।
सात बजते-बजते माँ का दिल धक-धक करने लगा।
अगर चीफ़ सामने आ गया और उसने कुछ पूछा, तो वह क्या जवाब देंगी।
अँग्रेज़ को तो दूर से ही देख कर घबरा उठती थीं, यह तो अमरीकी है।
न मालूम क्या पूछे।
मैं क्या कहूँगी।
माँ का जी चाहा कि चुपचाप पिछवाड़े विधवा सहेली के घर चली जाएँ।
मगर बेटे के हुक्म को कैसे टाल सकती थीं।
चुपचाप कुर्सी पर से टाँगें लटकाए वहीं बैठी रही।
एक कामयाब पार्टी वह है, जिसमें ड्रिंक कामयाबी से चल जाएँ।
शामनाथ की पार्टी सफलता के शिखर चूमने लगी।
वार्तालाप उसी रौ में बह रहा था, जिस रौ में गिलास भरे जा रहे थे।
कहीं कोई रूकावट न थी, कोई अड़चन न थी।
साहब को व्हिस्की पसंद आई थी।
मेमसाहब को पर्दे पसंद आए थे, सोफ़ा-कवर का डिज़ाइन पसंद आया था, कमरे की सजावट पसंद आई थी।
इससे बढ़ कर क्या चाहिए।
साहब तो ड्रिंक के दूसरे दौर में ही चुटकुले और कहानियाँ कहने लग गए थे।
दफ़्तर में जितना रोब रखते थे, यहाँ पर उतने ही दोस्त-परवर हो रहे थे और उनकी स्त्री, काला गाउन पहने, गले में सफ़ेद मोतियों का हार, सेंट और पाउड़र की महक से ओत-प्रोत, कमरे में बैठी सभी देसी स्त्रियों की आराधना का केंद्र बनी हुई थीं।
बात-बात पर हँसतीं, बात-बात पर सिर हिलातीं और शामनाथ की स्त्री से तो ऐसे बातें कर रही थीं, जैसे उनकी पुरानी सहेली हों।
और इसी रो में पीते-पिलाते साढ़े दस बज गए।
वक़्त गुज़रते पता ही न चला।
आख़िर सब लोग अपने-अपने गिलासों में से आख़िरी घूँट पी कर खाना खाने के लिए उठे और बैठक से बाहर निकले।
आगे-आगे शामनाथ रास्ता दिखाते हुए, पीछे चीफ़ और दूसरे मेहमान।
बरामदे में पहुँचते ही शामनाथ सहसा ठिठक गए।
जो दृश्य उन्होंने देखा, उससे उनकी टाँगें लड़खड़ा गई, और क्षण-भर में सारा नशा हिरन होने लगा।
बरामदे में ऐन कोठरी के बाहर माँ अपनी कुर्सी पर ज्यों-की-त्यों बैठी थीं।
मगर दोनों पाँव कुर्सी की सीट पर रखे हुए, और सिर दाएँ से बाएँ और बाएँ से दाएँ झूल रहा था और मुँह में से लगातार गहरे ख़र्राटों की आवाज़ें आ रही थीं।
जब सिर कुछ देर के लिए टेढ़ा हो कर एक तरफ़ को थम जाता, तो ख़र्राटें और भी गहरे हो उठते।
और फिर जब झटके-से नींद टूटती, तो सिर फिर दाएँ से बाएँ झूलने लगता।
पल्ला सिर पर से खिसक आया था, और माँ के झरे हुए बाल, आधे गंजे सिर पर अस्त-व्यस्त बिखर रहे थे।
देखते ही शामनाथ क्रुद्ध हो उठे।
जी चाहा कि माँ को धक्का दे कर उठा दें, और उन्हें कोठरी में धकेल दें, मगर ऐसा करना संभव न था, चीफ़ और बाक़ी मेहमान पास खड़े थे।
माँ को देखते ही देसी अफ़सरों की कुछ स्त्रियाँ हँस दीं कि इतने में चीफ़ ने धीरे से कहा—पुअर डियर! 
माँ हड़बड़ा के उठ बैठीं।
सामने खड़े इतने लोगों को देख कर ऐसी घबराई कि कुछ कहते न बना।
झट से पल्ला सिर पर रखती हुई खड़ी हो गईं और ज़मीन को देखने लगीं।
उनके पाँव लड़खड़ाने लगे और हाथों की उँगलियाँ थर-थर काँपने लगीं।
माँ, तुम जाके सो जाओ, तुम क्यों इतनी देर तक जाग रही थीं?—और खिसियाई हुई नज़रों से शामनाथ चीफ़ के मुँह की ओर देखने लगे।
चीफ़ के चेहरे पर मुस्कुराहट थी।
वह वहीं खड़े-खड़े बोले, नमस्ते! 
माँ ने झिझकते हुए, अपने में सिमटते हुए दोनों हाथ जोड़े, मगर एक हाथ दुपट्टे के अंदर माला को पकड़े हुए था, दूसरा बाहर, ठीक तरह से नमस्ते भी न कर पाई।
शामनाथ इस पर भी खिन्न हो उठे।
इतने में चीफ़ ने अपना दायाँ हाथ, हाथ मिलाने के लिए माँ के आगे किया।
माँ और भी घबरा उठीं।
माँ, हाथ मिलाओ।
पर हाथ कैसे मिलातीं? दाएँ हाथ में तो माला थी।
घबराहट में माँ ने बायाँ हाथ ही साहब के दाएँ हाथ में रख दिया।
शामनाथ दिल ही दिल में जल उठे।
देसी अफ़सरों की स्त्रियाँ खिलखिला कर हँस पड़ीं।
यूँ नहीं, माँ! तुम तो जानती हो, दायाँ हाथ मिलाया जाता है।
दायाँ हाथ मिलाओ।
मगर तब तक चीफ़ माँ का बायाँ हाथ ही बार-बार हिला कर कह रहे थे—हाउ डू यू डू? 
कहो माँ, मैं ठीक हूँ, ख़ैरियत से हूँ।
माँ कुछ बड़बड़ाई।
माँ कहती हैं, मैं ठीक हूँ।
कहो माँ, हाउ डू यू डू।
माँ धीरे से सकुचाते हुए बोलीं—हौ डू डू।
एक बार फिर क़हक़हा उठा।
वातावरण हल्का होने लगा।
साहब ने स्थिति सँभाल ली थी।
लोग हँसने-चहकने लगे थे।
शामनाथ के मन का क्षोभ भी कुछ-कुछ कम होने लगा था।
साहब अपने हाथ में माँ का हाथ अब भी पकड़े हुए थे, और माँ सिकुड़ी जा रही थीं।
साहब के मुँह से शराब की बू आ रही थी।
शामनाथ अँग्रेज़ी में बोले—मेरी माँ गाँव की रहने वाली हैं।
उमर भर गाँव में रही हैं।
इसलिए आपसे लजाती है।
साहब इस पर ख़ुश नज़र आए।
बोले—सच? मुझे गाँव के लोग बहुत पसंद हैं, तब तो तुम्हारी माँ गाँव के गीत और नाच भी जानती होंगी? चीफ़ खुशी से सिर हिलाते हुए माँ को टकटकी बाँधे देखने लगे।
माँ, साहब कहते हैं, कोई गाना सुनाओ।
कोई पुराना गीत तुम्हें तो कितने ही याद होंगे।
माँ धीरे से बोली—मैं क्या गाऊँगी बेटा।
मैंने कब गाया है? 
वाह, माँ! मेहमान का कहा भी कोई टालता है? 
साहब ने इतना रीझ से कहा है, नहीं गाओगी, तो साहब बुरा मानेंगे।
मैं क्या गाऊँ, बेटा।
मुझे क्या आता है? 
वाह! कोई बढ़िया टप्पे सुना दो।
दो पत्तर अनाराँ दे।
देसी अफ़सर और उनकी स्त्रियों ने इस सुझाव पर तालियाँ पीटी।
माँ कभी दीन दृष्टि से बेटे के चेहरे को देखतीं, कभी पास खड़ी बहू के चेहरे को।
इतने में बेटे ने गंभीर आदेश-भरे लिहाज में कहा—माँ! 
इसके बाद हाँ या ना सवाल ही न उठता था।
माँ बैठ गईं और क्षीण, दुर्बल, लरज़ती आवाज़ में एक पुराना विवाह का गीत गाने लगीं – 
हरिया नी माए, हरिया नी भैणे 
हरिया ते भागी भरिया है! 
देसी स्त्रियाँ खिलखिला के हँस उठीं।
तीन पंक्तियाँ गा के माँ चुप हो गईं।
बरामदा तालियों से गूँज उठा।
साहब तालियाँ पीटना बंद ही न करते थे।
शामनाथ की खीज प्रसन्नता और गर्व में बदल उठी थी।
माँ ने पार्टी में नया रंग भर दिया था।
तालियाँ थमने पर साहब बोले—पंजाब के गाँवों की दस्तकारी क्या है? 
शामनाथ ख़ुशी में झूम रहे थे।
बोले—ओ, बहुत कुछ—साहब! मैं आपको एक सेट उन चीज़ों का भेंट करूँगा।
आप उन्हें देख कर ख़ुश होंगे।
मगर साहब ने सिर हिला कर अँग्रेज़ी में फिर पूछा—नहीं, मैं दुकानों की चीज़ नहीं माँगता।
पंजाबियों के घरों में क्या बनता है, औरतें ख़ुद क्या बनाती हैं? 
शामनाथ कुछ सोचते हुए बोले—लड़कियाँ गुड़ियाँ बनाती हैं, और फुलकारियाँ बनाती हैं।
फुलकारी क्या? 
शामनाथ फुलकारी का मतलब समझाने की असफल चेष्टा करने के बाद माँ को बोले—क्यों, माँ, कोई पुरानी फुलकारी घर में हैं? 
माँ चुपचाप अंदर गईं और अपनी पुरानी फुलकारी उठा लाईं।
साहब बड़ी रुचि से फुलकारी देखने लगे।
पुरानी फुलकारी थी, जगह-जगह से उसके तागे टूट रहे थे और कपड़ा फटने लगा था।
साहब की रुचि को देख कर शामनाथ बोले—यह फटी हुई है, साहब, मैं आपको नई बनवा दूँगा।
माँ बना देंगी।
क्यों, माँ साहब को फुलकारी बहुत पसंद हैं, इन्हें ऐसी ही एक फुलकारी बना दोगी न? 
माँ चुप रहीं।
फिर डरते-डरते धीरे से बोलीं—अब मेरी नज़र कहाँ है, बेटा! बूढ़ी आँखें क्या देखेंगी? 
मगर माँ का वाक्य बीच में ही तोड़ते हुए शामनाथ साहब को बोले—वह ज़रूर बना देंगी।
आप उसे देख कर ख़ुश होंगे।
साहब ने सिर हिलाया, धन्यवाद किया और हल्के-हल्के झूमते हुए खाने की मेज़ की ओर बढ़ गए।
बाक़ी मेहमान भी उनके पीछे-पीछे हो लिए।
जब मेहमान बैठ गए और माँ पर से सबकी आँखें हट गईं, तो माँ धीरे से कुर्सी पर से उठीं, और सबसे नज़रें बचाती हुई अपनी कोठरी में चली गईं।
मगर कोठरी में बैठने की देर थी कि आँखों में छल-छल आँसू बहने लगे।
वह दुपट्टे से बार-बार उन्हें पोंछतीं, पर वह बार-बार उमड़ आते, जैसे बरसों का बाँध तोड़ कर उमड़ आए हों।
माँ ने बहुतेरा दिल को समझाया, हाथ जोड़े, भगवान का नाम लिया, बेटे के चिरायु होने की प्रार्थना की, बार-बार आँखें बंद कीं, मगर आँसू बरसात के पानी की तरह जैसे थमने में ही न आते थे।
आधी रात का वक़्त होगा।
मेहमान खाना खा कर एक-एक करके जा चुके थे।
माँ दीवार से सट कर बैठी आँखें फाड़े दीवार को देखे जा रही थीं।
घर के वातावरण में तनाव ढीला पड़ चुका था।
मुहल्ले की निस्तब्धता शामनाथ के घर भी छा चुकी थी, केवल रसोई में प्लेटों के खनकने की आवाज़ आ रही थी।
तभी सहसा माँ की कोठरी का दरवाज़ा ज़ोर से खटकने लगा।
माँ, दरवाज़ा खोलो।
माँ का दिल बैठ गया।
हड़बड़ा कर उठ बैठीं।
क्या मुझसे फिर कोई भूल हो गई? माँ कितनी देर से अपने आपको कोस रही थीं कि क्यों उन्हें नींद आ गई, क्यों वह ऊँघने लगीं।
क्या बेटे ने अभी तक क्षमा नहीं किया? माँ उठीं और काँपते हाथों से दरवाज़ा खोल दिया।
दरवाज़े खुलते ही शामनाथ झूमते हुए आगे बढ़ आए और माँ को आलिंगन में भर लिया।
ओ अम्मी! तुमने तो आज रंग ला दिया!।
साहब तुमसे इतना ख़ुश हुआ कि क्या कहूँ।
ओ अम्मी! अम्मी! 
माँ की छोटी-सी काया सिमट कर बेटे के आलिंगन में छिप गई।
माँ की आँखों में फिर आँसू आ गए।
उन्हें पोंछती हुई धीरे से बोली—बेटा, तुम मुझे हरिद्वार भेज दो।
मैं कब से कह रही हूँ।
शामनाथ का झूमना सहसा बंद हो गया और उनकी पेशानी पर फिर तनाव के बल पड़ने लगे।
उनकी बाँहें माँ के शरीर पर से हट आईं।
क्या कहा, माँ? यह कौन-सा राग तुमने फिर छेड़ दिया? 
शामनाथ का क्रोध बढ़ने लगा था, बोलते गए—तुम मुझे बदनाम करना चाहती हो, ताकि दुनिया कहे कि बेटा माँ को अपने पास नहीं रख सकता।
नहीं बेटा, अब तुम अपनी बहू के साथ जैसा मन चाहे रहो।
मैंने अपना खा-पहन लिया।
अब यहाँ क्या करूँगी।
जो थोड़े दिन ज़िंदगानी के बाक़ी हैं, भगवान का नाम लूँगी।
तुम मुझे हरिद्वार भेज दो! 
तुम चली जाओगी, तो फुलकारी कौन बनाएगा? साहब से तुम्हारे सामने ही फुलकारी देने का इक़रार किया है।
मेरी आँखें अब नहीं हैं, बेटा, जो फुलकारी बना सकूँ।
तुम कहीं और से बनवा लो।
बनी-बनाई ले लो।
माँ, तुम मुझे धोखा देके यूँ चली जाओगी? मेरा बनता काम बिगाड़ोगी? जानती नहीं, साहब ख़ुश होगा, तो मुझे तरक़्क़ी मिलेगी! 
माँ चुप हो गईं।
फिर बेटे के मुँह की ओर देखती हुई बोली—क्या तेरी तरक़्क़ी होगी? क्या साहब तेरी तरक़्क़ी कर देगा? क्या उसने कुछ कहा है? 
कहा नहीं, मगर देखती नहीं, कितना ख़ुश गया है।
कहता था, जब तेरी माँ फुलकारी बनाना शुरू करेंगी, तो मैं देखने आऊँगा कि कैसे बनाती हैं।
जो साहब ख़ुश हो गया, तो मुझे इससे बड़ी नौकरी भी मिल सकती है, मैं बड़ा अफ़सर बन सकता हूँ।
माँ के चेहरे का रंग बदलने लगा, धीरे-धीरे उनका झुर्रियों-भरा मुँह खिलने लगा, आँखों में हल्की-हल्की चमक आने लगी।
तो तेरी तरक़्क़ी होगी बेटा? 
तरक़्क़ी यूँ ही हो जाएगी? साहब को ख़ुश रखूँगा, तो कुछ करेगा, वरना उसकी ख़िदमत करनेवाले और थोड़े हैं? 
तो मैं बना दूँगी, बेटा, जैसे बन पड़ेगा, बना दूँगी।
और माँ दिल ही दिल में फिर बेटे के उज्ज्वल भविष्य की कामनाएँ करने लगीं और मिस्टर शामनाथ, अब सो जाओ, माँ, कहते हुए, तनिक लड़खड़ाते हुए अपने कमरे की ओर घूम गए।
'क्यों बिरजू की माँ, नाच देखने नहीं जाएगी क्या?' 
बिरजू की माँ शकरकंद उबाल कर बैठी मन-ही-मन कुढ़ रही थी अपने आँगन में।
सात साल का लड़का बिरजू शकरकंद के बदले तमाचे खा कर आँगन में लोट-पोट कर सारी देह में मिट्टी मल रहा था।
चंपिया के सिर भी चुड़ैल मँडरा रही है।
आधे-आँगन धूप रहते जो गई है सहुआइन की दुकान छोवा-गुड़ लाने, सो अभी तक नहीं लौटी, दीया-बाती की बेला हो गई।
आए आज लौटके ज़रा! बागड़ बकरे की देह में कुकुरमाछी लगी थी, इसलिए बेचारा बागड़ रह-रह कर कूद-फाँद कर रहा था।
बिरजू की माँ बागड़ पर मन का ग़ुस्सा उतारने का बहाना ढूँढ़ कर निकाल चुकी थी।
पिछवाड़े की मिर्च की फूली गाछ! बागड़ के सिवा और किसने कलेवा किया होगा! बागड़ को मारने के लिए वह मिट्टी का छोटा ढेला उठा चुकी थी, कि पड़ोसिन मखनी फुआ की पुकार सुनाई पड़ी—'क्यों बिरजू की माँ, नाच देखने नहीं जाएगी क्या?' 
'बिरजू की माँ के आगे नाथ और पीछे पगहिया न हो तब न, फुआ!' 
गर्म ग़ुस्से में बुझी नुकीली बात फुआ की देह में धँस गई और बिरजू की माँ ने हाथ के ढेले को पास ही फेंक दिया—'बेचारे बागड़ को कुकुरमाछी परेशान कर रही है।
आ-हा, आय।
आय! हर्र-र-र! आय-आय!' 
बिरजू ने लेटे-ही-लेटे बागड़ को एक डंडा लगा दिया।
बिरजू की माँ की इच्छा हुई कि जा कर उसी डंडे से बिरजू का भूत भगा दे, किंतु नीम के पास खड़ी पनभरनियों की खिलखिलाहट सुन कर रुक गई।
बोली, 'ठहर, तेरे बप्पा ने बड़ा हथछुट्टा बना दिया है तुझे! बड़ा हाथ चलता है लोगों पर।
ठहर!' 
मखनी फुआ नीम के पास झुकी कमर से घड़ा उतार कर पानी भर कर लौटती पनभरनियों में बिरजू की माँ की बहकी हुई बात का इंसाफ़ करा रही थी—'ज़रा देखो तो इस बिरजू की माँ को! चार मन पाट (जूट) का पैसा क्या हुआ है, धरती पर पाँव ही नहीं पड़ते! निसाफ़ करो! ख़ुद अपने मुँह से आठ दिन पहले से ही गाँव की गली-गली में बोलती फिरी है, 'हाँ, इस बार बिरजू के बप्पा ने कहा है, बैलगाड़ी पर बिठा कर बलरामपुर का नाच दिखा लाऊँगा।
बैल अब अपने घर है, तो हज़ार गाड़ी मँगनी मिल जाएँगी।
' सो मैंने अभी टोक दिया, नाच देखनेवाली सब तो औन-पौन कर तैयार हो रही हैं, रसोई-पानी कर रहे हैं।
मेरे मुँह में आग लगे, क्यों मैं टोकने गई! सुनती हो, क्या जवाब दिया बिरजू की माँ ने?' 
मखनी फुआ ने अपने पोपले मुँह के होंठों को एक ओर मोड़ कर ऐठती हुई बोली निकाली—'अर्-र्रे-हाँ-हाँ! बि-र-र-ज्जू की मै।
या के आगे नाथ औ-र्र पीछे पगहिया ना हो, तब ना-आ-आ!' 
जंगी की पुतोहू बिरजू की माँ से नहीं डरती।
वह ज़रा गला खोल कर ही कहती है, 'फुआ-आ! सरबे सित्तलर्मिटी (सर्वे सेटलमेंट) के हाकिम के बासा पर फूलछाप किनारीवाली साड़ी पहन के तू भी भंटा की भेंटी चढ़ाती तो तुम्हारे नाम से भी दु-तीन बीघा धनहर ज़मीन का पर्चा कट जाता! फिर तुम्हारे घर भी आज दस मन सोनाबंग पाट होता, जोड़ा बैल ख़रीदता! फिर आगे नाथ और पीछे सैकड़ो पगहिया झूलती!' 
जंगी की पुतोहू मुँहज़ोर है।
रेलवे स्टेशन के पास की लड़की है।
तीन ही महीने हुए, गौने की नई बहू हो कर आई है और सारे कुर्मा टोली की सभी झगड़ालू सासों से एकाध मोर्चा ले चुकी है।
उसका ससुर जंगी दाग़ी चोर है, सीड़किलासी है।
उसका ख़सम रंगी कुर्मा टोली का नामी लठैत।
इसीलिए हमेशा सींग घुमाती फिरती है जंगी की पुतोहू! 
बिरजू की माँ के आँगन में जंगी की पुतोहू की गला-खोल बोली ग़ुलेल की गोलियों की तरह दनदनाती हुई आई थी।
बिरजू की माँ ने एक तीख़ा जवाब खोज कर निकाला, लेकिन मन मसोस कर रह गई।
गोबर की ढेरी में कौन ढेला फेंके! 
जीभ के झाल को गले में उतार कर बिरजू की माँ ने अपनी बेटी चंपिया को आवाज़ दी—'अरी चंपिया-या-या, आज लौटे तो तेरी मूड़ी मरोड़ कर चूल्हे में झोंकती हूँ! दिन-दिन बेचाल होती जाती है!।
गाँव में तो अब ठेठर-बैसकोप का गीत गानेवाली पतुरिया-पुतोहू सब आने लगी हैं।
कहीं बैठके 'बाजे न मुरलिया' सीख रही होगी ह-र-जा-ई-ई! अरी चंपिया-या-या!' 
जंगी की पुतोहू ने बिरजू की माँ की बोली का स्वाद ले कर कमर पर घड़े को सँभाला और मटक कर बोली, 'चल दिदिया, चल! इस मुहल्ले में लाल पान की बेगम बसती है! नहीं जानती, दोपहर-दिन और चौपहर-रात बिजली की बत्ती भक्-भक् कर जलती है!' 
भक्-भक् बिजली-बत्ती की बात सुन कर न जाने क्यों सभी खिलखिला कर हँस पड़ीं।
फुआ की टूटी हुई दंत-पंक्तियों के बीच से एक मीठी गाली निकली—'शैतान की नानी!' 
बिरजू की माँ की आँखों पर मानो किसी ने तेज़ टार्च की रौशनी डाल कर चौंधिया दिया।
भक्-भक् बिजली-बत्ती! तीन साल पहले सर्वे कैंप के बाद गाँव की जलन-ढाही औरतों ने एक कहानी गढ़ के फैलाई थी, चंपिया की माँ के आँगन में रात-भर बिजली-बत्ती भुकभुकाती थी! चंपिया की माँ के आँगन में नाकवाले जूते की छाप घोड़े की टाप की तरह।
जलो, जलो! और जलो! चंपिया की माँ के आँगन में चाँदी-जैसे पाट सूखते देख कर जलनेवाली सब औरतें खलिहान पर सोनोली धान के बोझों को देख कर बैंगन का भुर्ता हो जाएँगी।
मिट्टी के बरतन से टपकते हुए छोवा-गुड़ को उँगलियों से चाटती हुई चंपिया आई और माँ के तमाचे खा कर चीख़ पड़ी—'मुझे क्यों मारती है-ए-ए-ए! सहुआइन जल्दी से सौदा नहीं देती है-एँ-एँ-एँ-एँ!' 
'सहुआइन जल्दी सौदा नहीं देती की नानी! एक सहुआइन की दुकान पर मोती झरते हैं, जो जड़ गाड़ कर बैठी हुई थी! बोल, गले पर लात दे कर कल्ला तोड़ दूँगी हरजाई, जो फिर कभी 'बाजे न मुरलिया' गाते सुना! चाल सीखने जाती है टीशन की छोकरियों से!' 
बिरजू के माँ ने चुप हो कर अपनी आवाज़ अंदाज़ी कि उसकी बात जंगी के झोंपड़े तक साफ़-साफ़ पहुँच गई होगी।
बिरजू बीती हुई बातों को भूल कर उठ खड़ा हुआ था और धूल झाड़ते हुए बरतन से टपकते गुड़ को ललचाई निगाह से देखने लगा था।
दीदी के साथ वह भी दुकान जाता तो दीदी उसे भी गुड़ चटाती, ज़रुर! वह शकरकंद के लोभ में रहा और माँगने पर माँ ने शकरकंद के बदले।
'ए मैया, एक अँगुली गुड़ दे दे बिरजू ने तलहथी फैलाई—दे ना मैया, एक रत्ती-भर!' 
'एक रत्ती क्यों, उठाके बरतन को फेंक आती हूँ पिछवाड़े में, जाके चाटना! नहीं बनेगी मीठी रोटी!।
मीठी रोटी खाने का मुँह होता है बिरजू की माँ ने उबले शकरकंद का सूप रोती हुई चंपिया के सामने रखते हुए कहा, बैठके छिलके उतार, नहीं तो अभी।
!' 
दस साल की चंपिया जानती है, शकरकंद छीलते समय कम-से-कम बारह बार माँ उसे बाल पकड़ कर झकझोरेगी, छोटी-छोटी खोट निकाल कर गालियाँ देगी—'पाँव फैलाके क्यों बैठी है उस तरह, बेलल्जी!' चंपिया माँ के ग़ुस्से को जानती है।
बिरजू ने इस मौक़े पर थोड़ी-सी ख़ुशामद करके देखा—'मैया, मैं भी बैठ कर शकरकंद छीलूँ?' 
'नहीं?' माँ ने झिड़की दी, 'एक शकरकंद छीलेगा और तीन पेट में! जाके सिद्धू की बहू से कहो, एक घंटे के लिए कड़ाही माँग कर ले गई तो फिर लौटाने का नाम नहीं।
जा जल्दी!' 
मुँह लटका कर आँगन से निकलते-निकलते बिरजू ने शकरकंद और गुड़ पर निगाहें दौड़ाई।
चंपिया ने अपने झबरे केश की ओट से माँ की ओर देखा और नज़र बचा कर चुपके से बिरजू की ओर एक शकरकंद फेंक दिया।
बिरजू भागा।
'सूरज भगवान डूब गए।
दीया-बत्ती की बेला हो गई।
अभी तक गाड़ी।
'चंपिया बीच में ही बोल उठी—'कोयरी टोले में किसी ने गाड़ी नहीं दी मैया! बप्पा बोले, माँ से कहना सब ठीक-ठाक करके तैयार रहें।
मलदहिया टोली के मियाँजान की गाड़ी लाने जा रहा हूँ।
' 
सुनते ही बिरजू की माँ का चेहरा उतर गया।
लगा, छाते की कमानी उतर गई घोड़े से अचानक।
कोयरी टोले में किसी ने गाड़ी मँगनी नहीं दी! तब मिल चुकी गाड़ी! जब अपने गाँव के लोगों की आँख में पानी नहीं तो मलदहिया टोली के मियाँजान की गाड़ी का क्या भरोसा! न तीन में न तेरह में! क्या होगा शकरकंद छील कर! रख दे उठा के!।
यह मर्द नाच दिखाएगा।
बैलगाड़ी पर चढ़ कर नाच दिखाने ले जाएगा! चढ़ चुकी बैलगाड़ी पर, देख चुकी जी-भर नाच।
पैदल जानेवाली सब पहुँच कर पुरानी हो चुकी होंगी।
बिरजू छोटी कड़ाही सिर पर औंधा कर वापस आया—'देख दिदिया, मलेटरी टोपी! इस पर दस लाठी मारने पर भी कुछ नहीं होता।
' 
चंपिया चुपचाप बैठी रही, कुछ बोली नहीं, ज़रा-सी मुस्कराई भी नहीं।
बिरजू ने समझ लिया, मैया का ग़ुस्सा अभी उतरा नहीं है पूरे तौर से।
मढ़ैया के अंदर से बागड़ को बाहर भगाती हुई बिरजू की माँ बड़बड़ाई—'कल ही पँचकौड़ी क़साई के हवाले करती हूँ राकस तुझे! हर चीज़ में मुँह लगाएगा।
चंपिया, बाँध दे बागड़ को।
खोल दे गले की घंटी! हमेशा टुनुर-टुनुर! मुझे ज़रा नहीं सुहाता है!' 
'टुनुर-टुनुर' सुनते ही बिरजू को सड़क से जाती हुई बैलगाड़ियों की याद हो आई—'अभी बबुआन टोले की गाड़ियाँ नाच देखने जा रही थीं।
झुनुर-झुनुर बैलों की झुमकी, तुमने सु।
' 
'बेसी बक-बक मत करो!' बागड़ के गले से झुमकी खोलती बोली चंपिया।
'चंपिया, डाल दे चूल्हे में पानी! बप्पा आवे तो कहना कि अपने उड़नजहाज़ पर चढ़ कर नाच देख आएँ! मुझे नाच देखने का सौख नहीं!।
मुझे जगाइयो मत कोई! मेरा माथा दुख रहा है।
' 
मढ़ैया के ओसारे पर बिरजू ने फिसफिसा के पूछा, 'क्यों दिदिया, नाच में उड़नजहाज़ भी उड़ेगा?' 
चटाई पर कथरी ओढ़ कर बैठती हुई चंपिया ने बिरजू को चुपचाप अपने पास बैठने का इशारा किया, मुफ़्त में मार खाएगा बेचारा! 
बिरजू ने बहन की कथरी में हिस्सा बाँटते हुए चुक्की-मुक्की लगाई।
जाड़े के समय इस तरह घुटने पर ठुड्डी रख कर चुक्की-मिक्की लगाना सीख चुका है वह।
उसने चंपिया के कान के पास मुँह ले जा कर कहा, 'हम लोग नाच देखने नहीं जाएँगे?।
गाँव में एक पंछी भी नहीं है।
सब चले गए।
' 
चंपिया को तिल-भर भी भरोसा नहीं।
संझा तारा डूब रहा है।
बप्पा अभी तक गाड़ी ले कर नहीं लौटे।
एक महीना पहले से ही मैया कहती थी, बलरामपुर के नाच के दिन मीठी रोटी बनेगी, चंपिया छींट की साड़ी पहनेगी, बिरजू पैंट पहनेगा, बैलगाड़ी पर चढ़ कर।
चंपिया की भीगी पलकों पर एक बूँद आँसू आ गया।
बिरजू का भी दिल भर आया।
उसने मन-ही-मन में इमली पर रहनेवाले जिनबाबा को एक बैंगन कबूला, गाछ का सबसे पहला बैंगन, उसने ख़ुद जिस पौधे को रोपा है!।
जल्दी से गाड़ी ले कर बप्पा को भेज दो, जिनबाबा! 
मढ़ैया के अंदर बिरजू की माँ चटाई पर पड़ी करवटें ले रही थी।
उँह, पहले से किसी बात का मनसूबा नहीं बाँधना चाहिए किसी को! भगवान ने मनसूबा तोड़ दिया।
उसको सबसे पहले भगवान से पूछना है, यह किस चूक का फल दे रहे हो भोला बाबा! अपने जानते उसने किसी देवता-पित्तर की मान-मनौती बाक़ी नहीं रखी।
सर्वे के समय ज़मीन के लिए जितनी मनौतियाँ की थीं।
ठीक ही तो! महाबीर जी का रोट तो बाक़ी ही है।
हाय रे दैव!।
भूल-चूक माफ़ करो महाबीर बाबा! मनौती दूनी करके चढ़ाएगी बिरजू की माँ!।
बिरजू की माँ के मन में रह-रह कर जंगी की पुतोहू की बातें चुभती हैं, भक्-भक् बिजली-बत्ती!।
चोरी-चमारी करनेवाली की बेटी-पुतोहू जलेगी नहीं! पाँच बीघा ज़मीन क्या हासिल की है बिरजू के बप्पा ने, गाँव की भाईखौकियों की आँखों में किरकिरी पड़ गई है।
खेत में पाट लगा देख कर गाँव के लोगों की छाती फटने लगी, धरती फोड़ कर पाट लगा है, बैसाखी बादलों की तरह उमड़ते आ रहे हैं पाट के पौधे! तो अलान, तो फलान! इतनी आँखों की धार भला फ़सल सहे! जहाँ पंद्रह मन पाट होना चाहिए, सिर्फ़ दस मन पाट काँटा पर तौल के ओजन हुआ भगत के यहाँ।
इसमें जलने की क्या बात है भला!।
बिरजू के बप्पा ने तो पहले ही कुर्मा टोली के एक-एक आदमी को समझा के कहा, 'जिंदगी-भर मज़दूरी करते रह जाओगे।
सर्वे का समय आ रहा है, लाठी कड़ी करो तो दो-चार बीघे ज़मीन हासिल कर सकते हो।
सो गाँव की किसी पुतखौकी का भतार सर्वे के समय बाबूसाहेब के ख़िलाफ़ खाँसा भी नहीं।
बिरजू के बप्पा को कम सहना पड़ा है! बाबूसाहेब ग़ुस्से से सरकस नाच के बाघ की तरह हुमड़ते रह गए।
उनका बड़ा बेटा घर में आग लगाने की धमकी देकर गया।
आख़िर बाबूसाहेब ने अपने सबसे छोटे लड़के को भेजा।
बिरजू की माँ को 'मौसी' कहके पुकारा—'यह ज़मीन बाबू जी ने मेरे नाम से ख़रीदी थी।
मेरी पढ़ाई-लिखाई इसी ज़मीन की उपज से चलती है।
'।
और भी कितनी बातें।
ख़ूब मोहना जानता है उत्ता ज़रा-सा लड़का।
ज़मींदार का बेटा है कि।
’ 
'चंपिया, बिरजू सो गया क्या? यहाँ आ जा बिरजू, अंदर।
तू भी आ जा, चंपिया!।
भला आदमी आए तो एक बार आज!' 
बिरजू के साथ चंपिया अंदर चली गई।
'ढिबरी बुझा दे।
बप्पा बुलाएँ तो जवाब मत देना।
खपच्ची गिरा दे।
' 
भला आदमी रे, भला आदमी! मुँह देखो ज़रा इस मर्द का!।
बिरजू की माँ दिन-रात मंझा न देती रहती तो ले चुके थे ज़मीन! रोज़ आ कर माथा पकड़ के बैठ जाएँ, 'मुझे ज़मीन नहीं लेनी है बिरजू की माँ, मजूरी ही अच्छी।
'।
जवाब देती थी बिरजू की माँ ख़ूब सोच-समझके, 'छोड़ दो, जब तुम्हारा कलेजा ही स्थिर नहीं होता है तो क्या होगा? जोरु-ज़मीन ज़ोर के, नहीं तो किसी और के!।
’ 
बिरजू के बाप पर बहुत तेज़ी से ग़ुस्सा चढ़ता है।
चढ़ता ही जाता है।
बिरजू की माँ का भाग ही ख़राब है, जो ऐसा गोबरगणेश घरवाला उसे मिला।
कौन-सा सौख-मौज दिया है उसके मर्द ने? कोल्हू के बैल की तरह खट कर सारी उम्र काट दी इसके यहाँ, कभी एक पैसे की जलेबी भी ला कर दी है उसके खसम ने!।
पाट का दाम भगत के यहाँ से ले कर बाहर-ही-बाहर बैल-हट्टा चले गए।
बिरजू की माँ को एक बार नमरी लोट देखने भी नहीं दिया आँख से।
बैल ख़रीद लाए।
उसी दिन से गाँव में ढिंढोरा पीटने लगे, बिरजू की माँ इस बार बैलगाड़ी पर चढ़ कर जाएगी नाच देखने!।
दूसरे की गाड़ी के भरोसे नाच दिखाएगा!।
अंत में उसे अपने-आप पर क्रोध हो आया।
वह ख़ुद भी कुछ कम नहीं! उसकी जीभ में आग लगे! बैलगाड़ी पर चढ़ कर नाच देखने की लालसा किस कुसमय में उसके मुँह से निकली थी, भगवान जाने! फिर आज सुबह से दोपहर तक, किसी-न-किसी बहाने उसने अठारह बार बैलगाड़ी पर नाच देखने की चर्चा छेड़ी है।
लो, ख़ूब देखो नाच! कथरी के नीचे दुशाले का सपना!।
कल भोरे पानी भरने के लिए जब जाएगी, पतली जीभवाली पतुरिया सब हँसती आएँगी, हँसती जाएँगी।
सभी जलते है उससे, हाँ भगवान, दाढ़ीजार भी! दो बच्चों की माँ हो कर भी वह जस-की-तस है।
उसका घरवाला उसकी बात में रहता है।
वह बालों में गरी का तेल डालती है।
उसकी अपनी ज़मीन है।
है किसी के पास एक घूर ज़मीन भी अपने इस गाँव में! जलेंगे नहीं, तीन बीघे में धान लगा हुआ है, अगहनी।
लोगों की बिखदीठ से बचे, तब तो! 
बाहर बैलों की घंटियाँ सुनाई पड़ीं।
तीनों सतर्क हो गए।
उत्कर्ण होकर सुनते रहे।
'अपने ही बैलों की घंटी है, क्यों री चंपिया?' 
चंपिया और बिरजू ने प्राय: एक ही साथ कहा, 'हूँ-ऊँ-ऊँ!' 
'चुप बिरजू की माँ ने फिसफिसा कर कहा, शायद गाड़ी भी है, घड़घड़ाती है न?' 
'हूँ-ऊँ-ऊँ!' दोनों ने फिर हुँकारी भरी।
'चुप! गाड़ी नहीं है।
तू चुपके से टट्टी में छेद करके देख तो आ चंपी! भागके आ, चुपके-चुपके।
' 
चंपिया बिल्ली की तरह हौले-हौले पाँव से टट्टी के छेद से झाँक आई—'हाँ मैया, गाड़ी भी है!' 
बिरजू हड़बड़ा कर उठ बैठा।
उसकी माँ ने उसका हाथ पकड़ कर सुला दिया—'बोले मत!' 
चंपिया भी गुदड़ी के नीचे घुस गई।
बाहर बैलगाड़ी खोलने की आवाज़ हुई।
बिरजू के बाप ने बैलों को ज़ोर से डाँटा—'हाँ-हाँ! आ गए घर! घर आने के लिए छाती फटी जाती थी!' 
बिरजू की माँ ताड़ गई, ज़रुर मलदहिया टोली में गाँजे की चिलम चढ़ रही थी, आवाज़ तो बड़ी खनखनाती हुई निकल रही है।
'चंपिया-ह!' बाहर से पुकार कर कहा उसके बाप ने, 'बैलों को घास दे दे, चंपिया-ह!' 
अंदर से कोई जवाब नहीं आया।
चंपिया के बाप ने आँगन में आ कर देखा तो न रौशनी, न चराग़, न चूल्हे में आग।
बात क्या है! नाच देखने, उतावली हो कर, पैदल ही चली गई क्या।
! 
बिरजू के गले में खसखसाहट हुई और उसने रोकने की पूरी कोशिश भी की, लेकिन खाँसी जब शुरु हुई तो पूरे पाँच मिनट तक वह खाँसता रहा।
'बिरजू! बेटा बिरजमोहन!' बिरजू के बाप ने पुचकार कर बुलाया, मैया ग़ुस्से के मारे सो गई क्या?।
अरे अभी तो लोग जा ही रहे हैं।
' 
बिरजू की माँ के मन में आया कि कस कर जवाब दे, नहीं देखना है नाच! लौटा दो गाड़ी! 
'चंपिया-ह! उठती क्यों नहीं? ले, धान की पँचसीस रख दे।
धान की बालियों का छोटा झब्बा झोंपड़े के ओसरे पर रख कर उसने कहा, 'दीया बालो!' 
बिरजू की माँ उठ कर ओसारे पर आई—'डेढ़ पहर रात को गाड़ी लाने की क्या ज़रुरत थी? नाच तो अब ख़त्म हो रहा होगा।
' 
ढिबरी की रौशनी में धान की बालियों का रंग देखते ही बिरजू की माँ के मन का सब मैल दूर हो गया।
धानी रंग उसकी आँखों से उतर कर रोम-रोम में घुल गया।
'नाच अभी शुरु भी नहीं हुआ होगा।
अभी-अभी बलमपुर के बाबू की संपनी गाड़ी मोहनपुर होटिल-बँगला से हाकिम साहब को लाने गई है।
इस साल आख़िरी नाच है।
पँचसीस टट्टी में खोंस दे, अपने खेत का है।
' 
'अपने खेत का? हुलसती हुई बिरजू की माँ ने पूछा, पक गए धान?' 
'नहीं, दस दिन में अगहन चढ़ते-चढ़ते लाल हो कर झुक जाएँगी सारे खेत की बालियाँ!।
मलदहिया टोली पर जा रहा था, अपने खेत में धान देख कर आँखें जुड़ा गईं।
सच कहता हूँ, पँचसीस तोड़ते समय उँगलियाँ काँप रही थीं मेरी!' 
बिरजू ने धान की एक बाली से एक धान ले कर मुँह में डाल लिया और उसकी माँ ने एक हल्की डाँट दी—'कैसा लुक्क्ड़ है तू रे!।
इन दुश्मनों के मारे कोई नेम-धरम बचे!' 
'क्या हुआ, डाँटती क्यों है?' 
'नवान्न के पहले ही नया धान जुठा दिया, देखते नहीं?' 
'अरे, इन लोगों का सब कुछ माफ़ है।
चिरई-चुरमुन हैं यह लोग! दोनों के मुँह में नवान्न के पहले नया अन्न न पड़े?' 
इसके बाद चंपिया ने भी धान की बाली से दो धान लेकर दाँतों-तले दबाए—'ओ मैया! इतना मीठा चावल!' 
'और गमकता भी है न दिदिया?' बिरजू ने फिर मुँह में धान लिया।
'रोटी-पोटी तैयार कर चुकी क्या?' बिरजू के बाप ने मुस्कुराकर पूछा।
'नहीं!' मान-भरे सुर में बोली बिरजू की माँ, 'जाने का ठीक-ठिकाना नहीं।
और रोटी बनाती!' 
'वाह! ख़ूब हो तुम लोग!।
जिसके पास बैल है, उसे गाड़ी मँगनी नहीं मिलेगी भला? गाड़ीवालों को भी कभी बैल की ज़रुरत होगी।
पूछूँगा तब कोयरी-टोला वालों से!।
ले, जल्दी से रोटी बना ले।
' 
'देर नहीं होगी!' 
'अरे, टोकरी भर रोटी तो तू पलक मारते बना देती है, पाँच रोटियाँ बनाने में कितनी देर लगेगी!' 
अब बिरजू की माँ के होंठों पर मुस्कुराहट खुल कर खिलने लगी।
उसने नज़र बचा कर देखा, बिरजू का बप्पा उसकी ओर एकटक निहार रहा है।
चंपिया और बिरजू न होते तो मन की बात हँस कर खोलने में देर न लगती।
चंपिया और बिरजू ने एक-दूसरे को देखा और ख़ुशी से उनके चेहरे जगमगा उठे—'मैया बेकार ग़ुस्सा हो रही थी न!' 
'चंपी! ज़रा घैलसार में खड़ी हो कर मखनी फुआ को आवाज़ दे तो!' 
'ऐ फू-आ-आ! सुनती हो फूआ-आ! मैया बुला रही है!' 
फुआ ने कोई जवाब नहीं दिया, किंतु उसकी बड़बड़ाहट स्पष्ट सुनाई पड़ी—'हाँ! अब फुआ को क्यों गुहारती है? सारे टोले में बस एक फुआ ही तो बिना नाथ-पगहियावाली है।
' 
'अरी फुआ!' बिरजू की माँ ने हँस कर जवाब दिया, 'उस समय बुरा मान गई थी क्या? नाथ-पगहियावाले को आ कर देखो, दोपहर रात में गाड़ी लेकर आया है! आ जाओ फुआ, मैं मीठी रोटी पकाना नहीं जानती।
' 
फुआ काँखती-खाँसती आई—'इसी के घड़ी-पहर दिन रहते ही पूछ रही थी कि नाच देखने जाएगी क्या? कहती, तो मैं पहले से ही अपनी अँगीठी यहाँ सुलगा जाती।
' 
बिरजू की माँ ने फुआ को अँगीठी दिखला दी और कहा, 'घर में अनाज-दाना वग़ैरह तो कुछ है नहीं।
एक बागड़ है और कुछ बरतन-बासन, सो रात-भर के लिए यहाँ तंबाकू रख जाती हूँ।
अपना हुक्का ले आई हो न फुआ?' 
फुआ को तंबाकू मिल जाए, तो रात-भर क्या, पाँच रात बैठ कर जाग सकती है।
फुआ ने अँधेरे में टटोल कर तंबाकू का अंदाज किया।
ओ-हो! हाथ खोल कर तंबाकू रखा है बिरजू की माँ ने! और एक वह है सहुआइन! राम कहो! उस रात को अफ़ीम की गोली की तरह एक मटर-भर तंबाकू रख कर चली गई गुलाब-बाग मेले और कह गई कि डिब्बी-भर तंबाकू है।
बिरजू की माँ चूल्हा सुलगाने लगी।
चंपिया ने शकरकंद को मसल कर गोले बनाए और बिरजू सिर पर कड़ाही औंधा कर अपने बाप को दिखलाने लगा—'मलेटरी टोपी! इस पर दस लाठी मारने पर भी कुछ नहीं होगा!' 
सभी ठठा कर हँस पड़े।
बिरजू की माँ हँस कर बोली, 'ताखे पर तीन-चार मोटे शकरकंद हैं, दे दे बिरजू को चंपिया, बेचारा शाम से ही।
' 
'बेचारा मत कहो मैया, ख़ूब सचारा है' अब चंपिया चहकने लगी, 'तुम क्या जानो, कथरी के नीचे मुँह क्यों चल रहा था बाबू साहब का!' 
'ही-ही-ही!' 
बिरजू के टूटे दूध के दाँतो की फाँक से बोली निकली, 'बिलैक-मारटिन में पाँच शकरकंद खा लिया! हा-हा-हा!' 
सभी फिर ठठाकर हँस पड़े।
बिरजू की माँ ने फुआ का मन रखने के लिए पूछा, 'एक कनवाँ गुड़ है।
आधा दूँ फुआ?' 
फुआ ने गदगद हो कर कहा, 'अरी शकरकंद तो ख़ुद मीठा होता है, उतना क्यों डालेगी?' 
जब तक दोनों बैल दाना-घास खा कर एक-दूसरे की देह को जीभ से चाटें, बिरजू की माँ तैयार हो गई।
चंपिया ने छींट की साड़ी पहनी और बिरजू बटन के अभाव में पैंट पर पटसन की डोरी बँधवाने लगा।
बिरजू के माँ ने आँगन से निकल गाँव की ओर कान लगा कर सुनने की चेष्टा की—'उँहुँ, इतनी देर तक भला पैदल जानेवाले रुके रहेंगे?' 
पूर्णिमा का चाँद सिर पर आ गया है।
बिरजू की माँ ने असली रुपा का मँगटिक्का पहना है आज, पहली बार।
बिरजू के बप्पा को हो क्या गया है, गाड़ी जोतता क्यों नहीं, मुँह की ओर एकटक देख रहा है, मानो नाच की लालपान की।
गाड़ी पर बैठते ही बिरजू की माँ की देह में एक अजीब गुदगुदी लगने लगी।
उसने बाँस की बल्ली को पकड़ कर कहा, 'गाड़ी पर अभी बहुत जगह है।
ज़रा दाहिनी सड़क से गाड़ी हाँकना।
' 
बैल जब दौड़ने लगे और पहिया जब चूँ-चूँ करके घरघराने लगा तो बिरजू से नहीं रहा गया—'उड़नजहाज़ की तरह उड़ाओ बप्पा!' 
गाड़ी जंगी के पिछवाड़े पहुँची।
बिरजू की माँ ने कहा, 'ज़रा जंगी से पूछो न, उसकी पुतोहू नाच देखने चली गई क्या?' 
गाड़ी के रुकते ही जंगी के झोंपड़े से आती हुई रोने की आवाज़ स्पष्ट हो गई।
बिरजू के बप्पा ने पूछा, 'अरे जंगी भाई, काहे कन्न-रोहट हो रहा है आँगन में?' 
जंगी घूर ताप रहा था, बोला, 'क्या पूछते हो, रंगी बलरामपुर से लौटा नहीं, पुतोहिया नाच देखने कैसे जाए! आसरा देखते-देखते उधर गाँव की सभी औरतें चली गई।
' 
'अरी टीशनवाली, तो रोती है काहे!' बिरजू की माँ ने पुकार कर कहा, 'आ जा झट से कपड़ा पहन कर।
सारी गाड़ी पड़ी हुई है! बेचारी!।
आ जा जल्दी!' 
बग़ल के झोंपड़े से राधे की बेटी सुनरी ने कहा, 'काकी, गाड़ी में जगह है? मैं भी जाऊँगी।
' 
बाँस की झाड़ी के उस पार लरेना खवास का घर है।
उसकी बहू भी नहीं गई है।
गिलट का झुमकी-कड़ा पहन कर झमकती आ रही है।
'आ जा! जो बाक़ी रह गई हैं, सब आ जाएँ जल्दी!' 
जंगी की पुतोहू, लरेना की बीवी और राधे की बेटी सुनरी, तीनों गाड़ी के पास आई।
बैल ने पिछला पैर फेंका।
बिरजू के बाप ने एक भद्दी गाली दी—'साला! लताड़ मार कर लँगड़ी बनाएगा पुतोहू को!' 
सभी ठठाकर हँस पड़े।
बिरजू के बाप ने घूँघट में झुकी दोनों पुतोहूओं को देखा।
उसे अपने खेत की झुकी हुई बालियों की याद आ गई।
जंगी की पुतोहू का गौना तीन ही मास पहले हुआ है।
गौने की रंगीन साड़ी से कड़वे तेल और लठवा-सिंदूर की गंध आ रही है।
बिरजू की माँ को अपने गौने की याद आई।
उसने कपड़े की गठरी से तीन मीठी रोटियाँ निकाल कर कहा, 'खा ले एक-एक करके।
सिमराहा के सरकारी कूप में पानी पी लेना।
' 
गाड़ी गाँव से बाहर हो कर धान के खेतों के बग़ल से जाने लगी।
चाँदनी, कातिक की!।
खेतों से धान के झरते फूलों की गंध आती है।
बाँस की झाड़ी में कहीं दुद्धी की लता फूली है।
जंगी की पुतोहू ने एक बीड़ी सुलगा कर बिरजू की माँ की ओर बढ़ाई।
बिरजू की माँ को अचानक याद आई चंपिया, सुनरी, लरेना की बीवी और जंगी की पुतोहू, ये चारों ही गाँव में बैसकोप का गीत गाना जानती हैं।
ख़ूब! 
गाड़ी की लीक धनखेतों के बीच हो कर गई।
चारों ओर गौने की साड़ी की खसखसाहट-जैसी आवाज़ होती है।
बिरजू की माँ के माथे के मँगटिक्के पर चाँदनी छिटकती है।
'अच्छा, अब एक बैसकोप का गीत गा तो चंपिया!।
डरती है काहे? जहाँ भूल जाओगी, बग़ल में मासटरनी बैठी ही है!' 
दोनों पुतोहुओं ने तो नहीं, किंतु चंपिया और सुनरी ने खँखार कर गला साफ़ किया।
बिरजू के बाप ने बैलों को ललकारा—'चल भैया! और ज़रा ज़ोर से!।
गा रे चंपिया, नहीं तो मैं बैलों को धीरे-धीरे चलने को कहूँगा।
' 
जंगी की पुतोहू ने चंपिया के कान के पास घूँघट ले जा कर कुछ कहा और चंपिया ने धीमे से शुरु किया—'चंदा की चाँदनी।
' 
बिरजू को गोद में ले कर बैठी उसकी माँ की इच्छा हुई कि वह भी साथ-साथ गीत गाए।
बिरजू की माँ ने जंगी की पुतोहू को देखा, धीरे-धीरे गुनगुना रही है वह भी।
कितनी प्यारी पुतोहू है! गौने की साड़ी से एक ख़ास क़िस्म की गंध निकलती है।
ठीक ही तो कहा है उसने! बिरजू की माँ बेगम है, लालपान की बेगम! यह तो कोई बुरी बात नहीं।
हाँ, वह सचमुच लाल पान की बेगम है! 
बिरजू की माँ ने अपनी नाक पर दोनों आँखों को केंद्रित करने की चेष्टा करके अपने रुप की झाँकी ली, लाल साड़ी की झिलमिल किनारी, मँगटिक्का पर चाँद।
बिरजू की माँ के मन में अब और कोई लालसा नहीं।
उसे नींद आ रही है।
सिद्धेश्वरी ने खाना बनाने के बाद चूल्हे को बुझा दिया और दोनों घुटनों के बीच सिर रखकर शायद पैर की उँगलियाँ या ज़मीन पर चलते चीटें-चींटियों को देखने लगी।
अचानक उसे मालूम हुआ कि बहुत देर से उसे प्यास लगी हैं।
वह मतवाले की तरह उठी और गगरे से लोटा-भर पानी लेकर गट-गट चढ़ा गई।
ख़ाली पानी उसके कलेजे में लग गया और वह ‘हाय राम’ कहकर वहीं ज़मीन पर लेट गई।
आधे घंटे तक वहीं उसी तरह पड़ी रहने के बाद उसके जी में जी आया।
वह बैठ गई, आँखों को मल-मलकर इधर-उधर देखा और फिर उसकी दृष्टि ओसारे में अध-टूटे खटोले पर सोए अपने छह वर्षीय लड़के प्रमोद पर जम गई।
लड़का नंग-धड़ंग पड़ा था।
उसके गले तथा छाती की हड्डियाँ साफ़ दिखाई देती थीं।
उसके हाथ-पैर बासी ककड़ियों की तरह सूखे तथा बेजान पड़े थे और उसका पेट हँडिया की तरह फूला हुआ था।
उसका मुख खुला हुआ था और उस पर अनगिनत मक्खियाँ उड़ रही थीं।
वह उठी, बच्चे के मुँह पर अपना एक फटा, गंदा ब्लाउज़ डाल दिया और एक-आध मिनट सुन्न खड़ी रहने के बाद बाहर दरवाज़े पर जाकर किवाड़ की आड़ से गली निहारने लगी।
बारह बज चुके थे।
धूप अत्यंत तेज़ थी और कभी एक-दो व्यक्ति सिर पर तौलिया या गमछा रखे हुए या मज़बूती से छाता ताने हुए फुर्ती के साथ लपकते हुए-से गुज़र जाते।
दस-पंद्रह मिनट तक वह उसी तरह खड़ी रही, फिर उसके चेहरे पर व्यग्रता फैल गई और उसने आसमान तथा कड़ी धूप की ओर चिंता से देखा।
एक-दो क्षण बाद उसने सिर को किवाड़ से काफ़ी आगे बढ़ाकर गली के छोर की तरफ़ निहारा, तो उसका बड़ा लड़का रामचंद्र धीरे-धीरे घर की ओर सरकता नज़र आया।
उसने फुर्ती से एक लोटा पानी ओसारे की चौकी के पास नीचे रख दिया और चौके में जाकर खाने के स्थान को जल्दी-जल्दी पानी से लीपने-पोतने लगी।
वहाँ पीढ़ा रखकर उसने सिर को दरवाज़े की ओर घुमाया ही था कि रामचंद्र ने अंदर क़दम रखा।
रामचंद्र आकर धम से चौकी पर बैठ गया और फिर वहीं बेजान-सा लेट गया।
उसका मुँह लाल तथा चढ़ा हुआ था, उसके बाल अस्त-व्यस्त थे और उसके फटे-पुराने जूतों पर गर्द जमी हुई थी।
सिद्धेश्वरी की पहले हिम्मत नहीं हुई कि उसके पास आए और वहीं से वह भयभीत हिरनी की भाँति सिर उचका-घुमाकर बेटे को व्यग्रता से निहारती रही।
किंतु, लगभग दस मिनट बीतने के पश्चात भी जब रामचंद्र नहीं उठा, तो वह घबरा गई।
पास जाकर पुकारा, ‘बड़कू, बड़कू!’ लेकिन उसके कुछ उत्तर न देने पर डर गई और लड़के की नाक के पास हाथ रख दिया।
साँस ठीक से चल रही थी।
फिर सिर पर हाथ रखकर देखा, बुख़ार नहीं था।
हाथ के स्पर्श से रामचंद्र ने आँखें खोलीं।
पहले उसने माँ की ओर सुस्त नज़रों से देखा, फिर झट-से उठ बैठा।
जूते निकालने और नीचे रखे लोटे के जल से हाथ-पैर धोने के बाद वह यंत्र की तरह चौकी पर आकर बैठ गया।
सिद्धेश्वरी ने डरते-डरते पूछा, 'खाना तैयार है।
यहीं लगाऊँ क्या?'
रामचंद्र ने उठते हुए प्रश्न किया, 'बाबू जी खा चुके?'
सिद्धेश्वरी ने चौके की ओर भागते हुए उत्तर दिया, 'आते ही होंगे।
'
रामचंद्र पीढ़े पर बैठ गया।
उसकी उम्र लगभग इक्कीस वर्ष की थी।
लंबा, दुबला-पतला, गोरा रंग, बड़ी-बड़ी आँखें तथा होठों पर झुर्रियाँ।
वह एक स्थानीय दैनिक समाचार-पत्र के दफ़्तर में अपनी तबीयत से प्रूफ़-रीडरी का काम सीखता था।
पिछले साल ही उसने इंटर पास किया था।
सिद्धेश्वरी ने खाने की थाली सामने लाकर रख दी और पास ही बैठकर पंखा करने लगी।
रामचंद्र ने खाने की ओर दार्शनिक की भाँति देखा।
कुल दो रोटियाँ, भर-कटोरा पनियाई दाल और चने की तली तरकारी।
रामचंद्र ने रोटी के प्रथम टुकड़े को निगलते हुए पूछा, 'मोहन कहाँ है? बड़ी कड़ी धूप हो रही है।
'
मोहन सिद्धेश्वरी का मँझला लड़का था।
उसकी उम्र अट्ठारह वर्ष थी और वह इस साल हाईस्कूल का प्राइवेट इम्तिहान देने की तैयारी कर रहा था।
वह न मालूम कब से घर से ग़ायब था और सिद्धेश्वरी को स्वयं पता नहीं था कि वह कहाँ गया है।
किंतु सच बोलने की उसकी तबीयत नहीं हुई और झूठ-मूठ उसने कहा, 'किसी लड़के के यहाँ पढ़ने गया है, आता ही होगा।
दिमाग़ उसका बड़ा तेज़ है और उसकी तबीयत चौबीस घंटे पढ़ने में ही लगी रहती है।
हमेशा उसी की बात करता रहता है।
'
रामचंद्र ने कुछ नहीं कहा।
एक टुकड़ा मुँह में रखकर भरा गिलास पानी पी गया, फिर खाने लग गया।
वह काफ़ी छोटे-छोटे टुकड़े तोड़कर उन्हें धीरे-धीरे चबा रहा था।
सिद्धेश्वरी भय तथा आतंक से अपने बेटे को एकटक निहार रही थी।
कुछ क्षण बीतने के बाद डरते-डरते उसने पूछा, 'वहाँ कुछ हुआ क्या?'
रामचंद्र ने अपनी बड़ी-बड़ी भावहीन आँखों से अपनी माँ को देखा, फिर नीचा सिर करके कुछ रुखाई से बोला, 'समय आने पर सब ठीक हो जाएगा।
'
सिद्धेश्वरी चुप रही।
धूप और तेज़ होती जा रही थी।
छोटे आँगन के ऊपर आसमान में बादल में एक-दो टुकड़े पाल की नावों की तरह तैर रहे थे।
बाहर की गली से गुज़रते हुए एक खड़खड़िया इक्के की आवाज़ आ रही थी।
और खटोले पर सोए बालक की साँस का खर-खर शब्द सुनाई दे रहा था।
रामचंद्र ने अचानक चुप्पी को भंग करते हुए पूछा, 'प्रमोद खा चुका?'
सिद्धेश्वरी ने प्रमोद की ओर देखते हुए उदास स्वर में उत्तर दिया, 'हाँ, खा चुका।
'
'रोया तो नहीं था?'
सिद्धेश्वरी फिर झूठ बोल गई, 'आज तो सचमुच नहीं रोया।
वह बड़ा ही होशियार हो गया है।
कहता था, बड़का भैया के यहाँ जाऊँगा।
ऐसा लड़का।
'
पर वह आगे कुछ न बोल सकी, जैसे उसके गले में कुछ अटक गया।
कल प्रमोद ने रेवड़ी खाने की ज़िद पकड़ ली थी और उसके लिए डेढ़ घंटे तक रोने के बाद सोया था।
रामचंद्र ने कुछ आश्चर्य के साथ अपनी माँ की ओर देखा और फिर सिर नीचा करके कुछ तेज़ी से खाने लगा।
थाली में जब रोटी का केवल एक टुकड़ा शेष रह गया, तो सिद्धेश्वरी ने उठने का उपक्रम करते हुए प्रश्न किया, 'एक रोटी और लाती हूँ?'
रामचंद्र हाथ से मना करते हुए हड़बड़ाकर बोल पड़ा, 'नहीं-नहीं, ज़रा भी नहीं।
मेरा पेट पहले ही भर चुका है।
मैं तो यह भी छोड़ने वाला हूँ।
बस, अब नहीं।
'
सिद्धेश्वरी ने ज़िद की, 'अच्छा आधी ही सही।
'
रामचंद्र बिगड़ उठा, 'अधिक खिलाकर बीमार कर डालने की तबीयत है क्या? तुम लोग ज़रा भी नहीं सोचती हो।
बस, अपनी ज़िद।
भूख रहती तो क्या ले नहीं लेता?'
सिद्धेश्वरी जहाँ की तहाँ बैठी ही रह गई।
रामचंद्र ने थाली में बचे टुकड़े से हाथ खींच लिया और लोटे की ओर देखते हुए कहा, 'माँ, पानी लाओ।
'
सिद्धेश्वरी लोटा लेकर पानी लेने चली गई।
रामचंद्र ने कटोरे को उँगलियों से बजाया, फिर हाथ को थाली में रख दिया।
एक-दो क्षण बाद रोटी के टुकड़े को धीरे-से हाथ से उठाकर आँख से निहारा और अंत में इधर-उधर देखने के बाद टुकड़े को मुँह में इस सरलता से रख लिया, जैसे वह भोजन का ग्रास न हो कर पान का बीड़ा हो।
मँझला लड़का मोहन आते ही हाथ-पैर धोकर पीढ़े पर बैठ गया।
वह कुछ साँवला था और उसकी आँखें छोटी थीं।
उसके चेहरे पर चेचक के दाग़ थे।
वह अपने भाई ही की तरह दुबला-पतला था, किंतु उतना लंबा न था।
वह उम्र की अपेक्षा कहीं अधिक गंभीर और उदास दिखाई पड़ रहा था।
सिद्धेश्वरी ने उसके सामने थाली रखते हुए प्रश्न किया, 'कहाँ रह गए थे बेटा? भैया पूछ रहा था।
'
मोहन ने रोटी के एक बड़े ग्रास को निगलने की कोशिश करते हुए अस्वाभाविक मोटे स्वर में जवाब दिया, 'कहीं तो नहीं गया था।
यहीं पर था।
'
सिद्धेश्वरी वहीं बैठकर पंखा डुलाती हुई इस तरह बोली, जैसे स्वप्न में बड़बड़ा रही हो, 'बड़का तुम्हारी बड़ी तारीफ़ कर रहा था।
कह रहा था, मोहन बड़ा दिमाग़ी होगा, उसकी तबीयत चौबीसों घंटे पढ़ने में ही लगी रहती है।
' यह कहकर उसने अपने मँझले लड़के की ओर इस तरह देखा, जैसे उसने कोई चोरी की हो।
मोहन अपनी माँ की ओर देखकर फ़ीकी हँसी हँस पड़ा और फिर खाने में जुट गया।
वह परोसी गई दो रोटियों में से एक रोटी कटोरे की तीन-चौथाई दाल तथा अधिकांश तरकारी साफ़ कर चुका था।
सिद्धेश्वरी की समझ में नहीं आया कि वह क्या करे।
इन दोनों लड़कों से उसे बहुत डर लगता था।
अचानक उसकी आँखें भर आईं।
वह दूसरी ओर देखने लगी।
थोड़ी देर बाद उसने मोहन की ओर मुँह फेरा, तो लड़का लगभग खाना समाप्त कर चुका था।
सिद्धेश्वरी ने चौंकते हुए पूछा, 'एक रोटी देती हूँ?' मोहन ने रसोई की ओर रहस्यमय नेत्रों से देखा, फिर सुस्त स्वर में बोला, 'नहीं।
'
सिद्धेश्वरी ने गिड़गिड़ाते हुए कहा, 'नहीं बेटा, मेरी क़सम, थोड़ी ही ले लो।
तुम्हारे भैया ने एक रोटी ली थी।
'
मोहन ने अपनी माँ को ग़ौर से देखा, फिर धीरे-धीरे इस तरह उत्तर दिया, जैसे कोई शिक्षक अपने शिष्य को समझाता है, 'नहीं रे, बस।
अव्वल तो अब भूख नहीं।
फिर रोटियाँ तूने ऐसी बनाई हैं कि खाई नहीं जातीं।
न मालूम कैसी लग रही हैं।
ख़ैर, अगर तू चाहती ही है, तो कटोरे में थोड़ी दाल दे दे।
दाल बड़ी अच्छी बनी है।
'
सिद्धेश्वरी से कुछ कहते न बना और उसने कटोरे को दाल से भर दिया।
मोहन कटोरे को मुँह लगाकर सुड़-सुड़ पी रहा था कि मुंशी चंद्रिका प्रसाद जूतों को खस-खस घसीटते हुए आए और राम का नाम लेकर चौकी पर बैठ गए।
सिद्धेश्वरी ने माथे पर साड़ी को कुछ नीचे खिसका लिया और मोहन दाल को एक साँस में पीकर तथा पानी के लोटे को हाथ में लेकर तेज़ी से बाहर चला गया।
दो रोटियाँ, कटोरा-भर दाल, चने की तली तरकारी।
मुंशी चंद्रिका प्रसाद पीढ़े पर पालथी मारकर बैठे रोटी के एक-एक ग्रास को इस तरह चुभला-चबा रहे थे, जैसे बूढ़ी गाय जुगाली करती है।
उनकी उम्र पैंतालीस वर्ष के लगभग थी, किंतु पचास-पचपन के लगते थे।
शरीर का चमड़ा झूलने लगा था, गंजी खोपड़ी आईने की भाँति चमक रही थी।
गंदी धोती के ऊपर अपेक्षाकृत कुछ साफ़ बनियान तार-तार लटक रही थी।
मुंशी जी ने कटोरे को हाथ में लेकर दाल को थोड़ा सुड़कते हुए पूछा, 'बड़का दिखाई नहीं दे रहा?'
सिद्धेश्वरी की समझ में नहीं आ रहा था कि उसके दिल में क्या हो गया है—जैसे कुछ काट रहा हो।
पंखे को ज़रा और ज़ोर से घुमाती हुई बोली, 'अभी-अभी खाकर काम पर गया है।
कह रहा था, कुछ दिनों में नौकरी लग जाएगी।
हमेशा, बाबू जी-बाबू जी किए रहता है।
बोला, बाबू जी देवता के समान हैं।
'
मुंशी जी के चेहरे पर कुछ चमक आई।
शरमाते हुए पूछा, 'ऐं, क्या कहता था कि बाबू जी देवता के समान हैं? बड़ा पागल है।
'
सिद्धेश्वरी पर जैसे नशा चढ़ गया था।
उन्माद की रोगिणी की भाँति बड़बड़ाने लगी, 'पागल नहीं है, बड़ा होशियार है।
उस ज़माने का कोई महात्मा है।
मोहन तो उसकी बड़ी इज़्ज़त करता है।
आज कह रहा था कि भैया की शहर में बड़ी इज़्ज़त होती हैं, पढ़ने-लिखने वालों में बड़ा आदर होता है और बड़का तो छोटे भाइयों पर जान देता हैं।
दुनिया में वह सब कुछ सह सकता है, पर यह नहीं देख सकता कि उसके प्रमोद को कुछ हो जाए।
'
मुंशी जी दाल-लगे हाथ को चाट रहे थे।
उन्होंने सामने की ताक की ओर देखते हुए हँसकर कहा, 'बड़का का दिमाग़ तो ख़ैर काफ़ी तेज़ है, वैसे लड़कपन में नटखट भी था।
हमेशा खेल-कूद में लगा रहता था, लेकिन यह भी बात थी कि जो सबक़ मैं उसे याद करने को देता था, उसे बर्राक़ रखता था।
असल तो यह कि तीनों लड़के काफ़ी होशियार हैं।
प्रमोद को कम समझती हो?'—यह कहकर वह अचानक ज़ोर से हँस पड़े।
मुंशी जी डेढ़ रोटी खा चुकने के बाद एक ग्रास से युद्ध कर रहे थे।
कठिनाई होने पर एक गिलास पानी चढ़ा गए।
फिर खर-खर खाँसकर खाने लगे।
फिर चुप्पी छा गई।
दूर से किसी आटे की चक्की की पुक-पुक आवाज़ सुनाई दे रही थी और पास की नीम के पेड़ पर बैठा कोई पंडूक लगातार बोल रहा था।
सिद्धेश्वरी की समझ में नहीं आ रहा था कि क्या कहे।
वह चाहती थी कि सभी चीज़ें ठीक से पूछ ले।
सभी चीज़ें ठीक से जान ले और दुनिया की हर चीज़ पर पहले की तरह धड़ल्ले से बात करे।
पर उसकी हिम्मत नहीं होती थी।
उसके दिल में जाने कैसा भय समाया हुआ था।
अब मुंशी जी इस तरह चुपचाप दुबके हुए खा रहे थे, जैसे पिछले दो दिनों से मौन-व्रत धारण कर रखा हो और उसको कहीं जाकर आज शाम को तोड़ने वाले हों।
सिद्धेश्वरी से जैसे नहीं रहा गया।
बोली, 'मालूम होता है, अब बारिश नहीं होगी।
'
मुंशी जी ने एक क्षण के लिए इधर-उधर देखा, फिर निर्विकार स्वर में राय दी, 'मक्खियाँ बहुत हो गई हैं।
'
सिद्धेश्वरी ने उत्सुकता प्रकट की, 'फूफा जी बीमार हैं, कोई समाचार नहीं आया।
मुंशी जी ने चने के दानों की ओर इस दिलचस्पी से दृष्टिपात किया, जैसे उनसे बातचीत करने वाले हों।
फिर सूचना दी, 'गंगाशरण बाबू की लड़की की शादी तय हो गई।
लड़का एम।
ए।
पास है।
सिद्धेश्वरी हठात चुप हो गई।
मुंशी जी भी आगे कुछ नहीं बोले।
उनका खाना समाप्त हो गया था और वे थाली में बचे-खुचे दानों को बंदर की तरह बीन रहे थे।
सिद्धेश्वरी ने पूछा, 'बड़का की क़सम, एक रोटी देती हूँ।
अभी बहुत-सी हैं।
'
मुंशी जी ने पत्नी की ओर अपराधी के समान तथा रसोई की ओर कनखी से देखा, तत्पश्चात किसी घुटे उस्ताद की भाँति बोले, 'रोटी।
रहने दो, पेट काफ़ी भर चुका है।
अन्न और नमकीन चीज़ों से तबीयत ऊब भी गई है।
तुमने व्यर्थ में क़सम धरा दी।
ख़ैर, क़सम रखने के लिए ले रहा हूँ।
गुड़ होगा क्या?'

सिद्धेश्वरी ने बताया कि हँडिया में थोड़ा-सा गुड़ है।
मुंशी जी ने उत्साह के साथ कहा, 'तो थोड़े गुड़ का ठंडा रस बनाओ, पीऊँगा।
तुम्हारी क़सम भी रह जाएगी, ज़ायक़ा भी बदल जाएगा, साथ-ही-साथ हाज़मा भी दुरूस्त होगा।
हाँ, रोटी खाते-खाते नाक में दम आ गया है।
' यह कहकर वे ठहाका मारकर हँस पड़े।
मुंशी जी के निबटने के पश्चात सिद्धेश्वरी उनकी जूठी थाली लेकर चौके की ज़मीन पर बैठ गई।
बटलोई की दाल को कटोरे में उँड़ेल दिया, पर वह पूरा भरा नहीं।
छिपुली में थोड़ी-सी चने की तरकारी बची थी, उसे पास खींच लिया।
रोटियों की थाली को भी उसने पास खींच लिया।
उसमें केवल एक रोटी बची थी।
मोटी, भद्दी और जली उस रोटी को वह जूठी थाली में रखने जा रही थी कि अचानक उसका ध्यान ओसारे में सोए प्रमोद की ओर आकर्षित हो गया।
उसने लड़के को कुछ देर तक एकटक देखा, फिर रोटी को दो बराबर टुकड़ों में विभाजित कर दिया।
एक टुकड़े को तो अलग रख दिया और दूसरे टुकड़े को अपनी जूठी थाली में रख लिया।
तदुपरांत एक लोटा पानी लेकर खाने बैठ गई।
उसने पहला ग्रास मुँह में रखा और तब न मालूम कहाँ से उसकी आँखों से टप-टप आँसू चूने लगे।
सारा घर मक्खियों से भन-भन कर रहा था।
आँगन की अलगनी पर एक गंदी साड़ी टँगी थी, जिसमें पैबंद लगे हुए थे।
दोनों बड़े लड़कों का कहीं पता नहीं था।
बाहर की कोठरी में मुंशी जी औंधे मुँह होकर निश्चिंतता के साथ सो रहे थे, जैसे डेढ़ महीने पूर्व मकान किराया नियंत्रण विभाग की क्लर्की से उनकी छँटनी न हुई हो और शाम को उनको काम की तलाश में कहीं जाना न हो!
वह इस समय दूसरे कमरे में बेहोश पड़ा है।
आज मैंने उसकी शराब में कोई चीज़ मिला दी थी कि ख़ाली शराब वह शरबत की तरह गट-गट पी जाता है और उस पर कोई ख़ास असर नहीं होता।
आँखों में लाल ढोरे-से झूलने लगते हैं, माथे की शिकनें पसीने में भीगकर दमक उठती हैं, होंठों का ज़हर और उजागर हो जाता है, और बस—होश-ओ-हवास बदस्तूर क़ायम रहते हैं।
हैरान हूँ कि यह तरकीब मुझे पहले कभी क्यों नहीं सूझी।
शायद सूझी भी हो, और मैंने कुछ सोचकर इसे दबा दिया हो।
मैं हमेशा कुछ-न-कुछ सोचकर कई बातों को दबा जाता हूँ।
आज भी मुझे अंदेशा तो था कि वह पहले ही घूँट में ज़ायक़ा पहचान कर मेरी चोरी पकड़ लेगा।
लेकिन गिलास ख़त्म होते-होते उसकी आँखें बुझने लगी थीं और मेरा हौसला बढ़ गया था।
जी में आया था कि उसी क्षण उसकी गरदन मरोड़ दूँ, लेकिन फिर नतीजों की कल्पना से दिल दहलकर रह गया था।
मैं समझता हूँ कि हर बुज़दिल आदमी की कल्पना बहुत तेज़ होती है, हमेशा उसे हर ख़तरे से बचा ले जाती है।
फिर भी हिम्मत बाँधकर मैंने एक बार सीधे उसकी ओर देखा ज़रूर था।
इतना भी क्या कम है कि साधारण हालात में मेरी निगाहें सहमी हुई-सी उसके सामने इधर-उधर फड़फड़ाती रहती हैं।
साधारण हालात में मेरी स्थिति उसके सामने बहुत असाधारण रहती है।
ख़ैर, अब उसकी आँखें बंद हो चुकी थीं और सर झूल रहा था।
एक ओर लुढ़ककर गिर जाने से पहले उसकी बाँहें दो लदी हुई ढीली टहनियों की सुस्त-सी उठान के साथ मेरी ओर उठ आई थीं।
उसे इस तरह लाचार देखकर भ्रम हुआ था कि वह दम तोड़ रहा है।
लेकिन मैं जानता हूँ कि वह मूज़ी किसी भी क्षण उछलकर खड़ा हो सकता है।
होश सँभालने पर वह कुछ कहेगा नहीं।
उसकी ताक़त उसकी ख़ामोशी में है।
बातें वह उस ज़माने में भी बहुत कम किया करता था, लेकिन अब तो जैसे बिलकुल गूँगा हो गया हो।
उसकी गूँगी अवहेलना की कल्पना-मात्र से मुझे दहशत हो रही है।
कहा न, कि मैं एक बुज़दिल इंसान हूँ।
वैसे मैं न जाने कैसे समझ बैठा था कि इतने अर्से की अलहदगी के बाद अब मैं उसके आतंक से पूरी तरह आज़ाद हो चुका हूँ।
इसी ख़ुशफ़हमी में शायद उस रोज़ उसे मैं अपने साथ ले आया था।
शायद मन में कहीं उस पर रोब गाँठने, उसे नीचा दिखाने की दुराशा भी रही हो।
हो सकता है कि मैंने सोचा हो कि वह मेरी जीती-जागती ख़ूबसूरत बीवी, चहकते-मटकते तंदुरुस्त बच्चों और आरास्ता-पैरास्ता आलीशान कोठी को देखकर ख़ुद ही मैदान छोड़कर भाग जाएगा और हमेशा के लिए मुझे उससे निजात मिल जाएगी।
शायद मैं उस पर यह साबित कर दिखाना चाहता था कि उससे पीछा छुड़ा लेने के बाद किस ख़ुशगवार हद तक मैंने अपनी ज़िंदगी को सँभाल-सँवार लिया है।
लेकिन ये सब लँगड़े बहाने हैं।
हक़ीक़त शायद यह है कि उस रोज़ मैं उसे अपने साथ नहीं लाया था, बल्कि वह ख़ुद ही मेरे साथ चला आया था, जैसे मैं उसे नहीं बल्कि वह मुझे नीचा दिखाना चाहता हो।
ज़ाहिर है कि उस समय यह बारीक बात मेरी समझ में नहीं आई होगी।
मौक़े पर ठीक बात मैं कभी नहीं सोच पाता।
यही तो मुसीबत है।
वैसे मुसीबतें और भी बहुत हैं, लेकिन उन सबका ज़िक्र यहाँ बेकार होगा।
ख़ैर, माला के सामने उस रोज़ मैंने इसी क़िस्म की कोई लँगड़ी सफ़ाई पेश करने की कोशिश की थी और उस पर कोई असर नहीं हुआ था।
वह उसे देखते ही बिफर उठी थी।
सबसे पहले अपनी बेवक़ूफ़ी और सारी स्थिति का एहसास शायद मुझे उसी क्षण हुआ था।
मुझे उस कमबख़्त से वहीं घर से दूर, उस सड़क के किनारे किसी-न-किसी तरह निपट लेना चाहिए था।
अगर अपनी उस सहमी हुई ख़ामोशी को तोड़कर मैंने अपनी तमाम मजबूरियाँ उसके सामने रख दी होतीं, माला का एक ख़ाका-सा खींच दिया होता, साफ़-साफ़ उससे कह दिया होता—देखो गुरु, मुझ पर दया करो और मेरा पीछा छोड़ दो—तो शायद वहीं हम किसी समझौते पर पहुँच जाते।
और नहीं तो वह मुझे कुछ मोहलत तो दे ही देता।
छूटते ही दो मोरचों को एक साथ सँभालने की दिक़्क़त तो पेश न आती।
कुछ भी हो, मुझे उसे अपने घर नहीं लाना चाहिए था।
लेकिन अब यह सारी समझदारी बेकार थी।
माला और वह एक-दूसरे को यूँ घूर रहे थे जैसे दो पुराने और जानी दुश्मन हों।
एक क्षण के लिए मैं यह सोचकर आश्वस्त हुआ था कि माला सारी स्थिति ख़ुद सँभाल लेगी और फिर दूसरे ही क्षण मैं माला की लानत-मलामत की कल्पना कर सहम गया था।
बात को मज़ाक में घोल देने की कोशिश में मैंने एक ख़ास गिलगिले लहज़े में—जो मेरे पास ऐसे नाज़ुक मौक़ों के लिए सुरक्षित रहता है—कहा था, डार्लिंग, ज़रा रास्ता तो छोड़ो, कि हम बहुत लंबी सैर से लौटे हैं, ज़रा बैठ जाएँ तो जो सज़ा जी में आए, दे देना।
वह रास्ते से तो हट गई थी, लेकिन उसके तनाव में कोई कमी नहीं हुई थी, और न ही उसने मुझे बैठने दिया था।
साथ ही उस मुरदार ने मेरी तरफ़ यूँ देखा था जैसे कह रहा हो—तो तुम वाक़ई इस औरत के ग़ुलाम बनकर रह गए हो।
और ख़ुद मैं उन दोनों की तरफ़ यूँ देख रहा था जैसे एक की नज़र बचाकर दूसरे से कोई साज़िशी संबंध पैदा कर लेने की ख़्वाहिश हो।
फिर माला ने मौक़ा पाते ही मुझे अलग ले जाकर डाँटना-डपटना शुरू कर दिया था—मैं पूछती हूँ कि यह तुम किस आवारागर्द को पकड़कर साथ ले आए हो? ज़रूर कोई तुम्हारा पुराना दोस्त होगा? है न? इत्ते बरस शादी को हो चले लेकिन तुम अभी तक वैसे-के-वैसे ही रहे।
मेरे बच्चे उसे देखकर क्या कहेंगे? पड़ोसी क्या सोचेंगे? अब कुछ बोलोगे भी? 
मैं हैरान था कि क्या बोलूँ! माला के सामने मैं बोलता कम हूँ, ज़ियादा समय तोलने में ही बीत जाता है और उसका मिजाज़ और बिगड़ जाता है।
वैसे उसका ग़ुस्सा बजा था।
उसका ग़ुस्सा हमेशा बजा होता है।
हमारी कामयाब शादी की बुनियाद भी इसी पर क़ायम है—उसकी हर बात हमेशा सही होती है और मैं अपनी हर ग़लती को चुपचाप और फ़ौरन क़बूल कर लेता हूँ।
ऊपर से वह कुछ भी क्यों न कहे, उसे मेरी फ़रमाबरदारी पर पूरा भरोसा है।
बीच-बीच में महज़ मुझे ख़ुश कर देने के ख़याल से वह इस क़िस्म की शिकायतें ज़रूर कर दिया करती है—तुम्हें न जाने हर मामूली-से-मामूली बात पर मेरे ख़िलाफ़ डट जाने में क्या मज़ा आता है? मानती हूँ कि तुम मुझसे कहीं ज़ियादा समझदार हो, लेकिन कभी-कभी मेरी बात रखने के लिए ही सही।
वग़ैरा-वग़ैरा।
मुझे उसके ये झूठे उलाहने बहुत पसंद हैं, गो मैं उनसे ज़ियादा ख़ुश नहीं हो पाता।
फिर भी वह समझती है कि इनसे मेरा भ्रम बना रहता है और मैं जानता हूँ कि बाग़डोर उसी के हाथ में रहती है और यह ठीक ही है।
तो माला दाँत पीसकर कह रही थी—अब कुछ बोलोगे भी? मेरे बच्चे पार्क से लौटकर इस मनहूस आदमी को बैठक में बैठा देखेंगे, तो क्या कहेंगे? उन पर क्या असर होगा? उफ़, इतना गंदा आदमी! सारा घर महक रहा है।
बताओ न, मैं अपने बच्चों से क्या कहूँगी? 
अब ज़ाहिर है कि माला को कुछ भी नहीं बता सकता था।
सो मैं सर झुकाए खड़ा रहा और वह मुँह उठाए बहुत देर तक बरसती रही।
वैसे यहाँ यह साफ़ कर दूँ कि वे बच्चे माला अपने साथ नहीं लाई थी।
वे मेरे भी उतने ही हैं जितने कि उसके, लेकिन ऐसे मौक़ों पर वह हमेशा 'मेरे बच्चे' कहकर मुझसे उन्हें यूँ अलग कर लिया करती है, जैसे कोई कीचड़ से लाल निकाल रहा हो।
कभी-कभी मुझे इस बात पर बहुत दुख भी होता है, लेकिन फिर ठंडे दिल से सोचने पर महसूस होता है कि शारीरिक सचाई कुछ भी हो, रूहानी तौर पर हमारे सभी बच्चे माला के ही हैं।
उनके रंग-ढंग में मेरा हिस्सा बहुत कम है।
और यह ठीक ही है, क्योंकि अगर वे मुझ पर जाते तो उन्हें भी मेरी तरह सीधा होने में न जाने कितनी देर लग जाती।
मैं ख़ुश हूँ कि उनका क़ानूनी और शायद जिस्मानी बाप हूँ, उनके लिए पैसे कमाता हूँ, और दिल-ओ-जान से उनकी माँ की सेवा में दिन-रात जुटा रहता हूँ।
ख़ैर! कुछ देर यूँ ही सिर नीचा किए खड़े रहने के बाद आख़िर मैंने निहायत आजिज़ाना आवाज़ में कहना शुरू किया था—अरे भई, मैं तो उस कमबख़्त को ठीक तरह से पहचानता भी नहीं, उससे दोस्ती का तो सवाल ही पैदा नहीं होता।
अब अगर रास्ते में कोई आदमी मिल जाए तो।
न जाने मेरे फ़िक़रे का अंत क्योंकर होता।
शायद होता भी कि नहीं, लेकिन माला ने बीच में ही पाँव पटककर कह दिया—झूठ, सरासर झूठ! 
यह कहकर वह अंदर चली गई और मैं कुछ देर तक और वहीं सिर नीचा किए खड़ा रहने के बाद वापस उस कमरे में लौट आया, जहाँ बैठा वह बीड़ी पी रहा था और मुस्करा रहा था, जैसे सब जानता हो कि मैं किस मरहले से गुज़रकर आ रहा हूँ।
अब हुआ दरअसल यह था कि उस शाम माला से, कुछ दूर अकेला घूम आने की इजाज़त माँगकर मैं यूँ ही—बिना मतलब घर से बाहर निकल गया था।
आमतौर पर वह ऐसी इजाज़तें आसानी से नहीं देती और न ही मैं माँगने की हिम्मत कर पाता हूँ।
बिना मतलब घूमना उसे बहुत बुरा लगता है।
कहीं भी जाना हो, किसी से भी मिलना हो, कुछ भी करना या न करना हो, मतलब का साफ़ और सही फ़ैसला वह पहले से ही कर लेती है।
ठीक ही करती है।
मैं उसकी समझदारी की दाद देता हूँ।
वैसे घर से दूर अकेला मैं किसी मतलब से भी नहीं आ पाता।
माला की सोहबत की कुछ ऐसी आदत-सी पड़ गई है, कि उसके बग़ैर सब सूना-सूना-सा लगता है।
जब वह साथ रहती है तो किसी क़िस्म का कोई ऊल-जलूल विचार मन में उठ ही नहीं पाता, हर चीज़ ठोस और बा-मतलब दिखाई देती है।
अंदर की हालत ऐसी रहती है, जैसे माला के हाथों सजाया हुआ कोई कमरा हो, जिसमें हर चीज़ क़रीने से पड़ी हो, बे-क़ायदगी की कोई गुंजाइश न हो।
और जब वह साथ नहीं होती, तो वही होता है जो उस शाम हुआ, या फिर उसी क़िस्म का कोई और हादसा, क्योंकि उससे पहले वैसी बात कभी नहीं हुई थी।
तो उस शाम न जाने किस धुन में मैं बहुत दूर निकल गया था।
आमतौर पर घर से दूर होने पर भी मैं घर ही के बारे में सोचता रहता हूँ—इसलिए नहीं कि घर में किसी क़िस्म की कोई परेशानी है।
गाड़ी न सिर्फ़ चल रही है, बल्कि ख़ूब चल रही है।
बाग़डोर जब माला-जैसी औरत के हाथ हो, तो चलेगी नहीं तो और करेगी भी क्या? नहीं, घर में कोई परेशानी नहीं—अच्छी तनख़्वाह, अच्छी बीवी, अच्छे बच्चे, अच्छे बा-रसूख़ दोस्त, उनकी बीवियाँ भी ख़ूब हट्टी-कट्टी और अच्छी, अच्छा सरकारी मकान, अच्छा ख़ुशनुमा लॉन, पास-पड़ोस भी अच्छा, महँगाई के बावजूद दोनों वक़्त अच्छा खाना, अच्छा बिस्तर और अच्छी बिस्तरी ज़िंदगी।
मैं पूछता हूँ, इस सबके अलावा और चाहिए भी क्या एक अच्छे इंसान को? फिर भी अकेला होने पर घरेलू मामलों को बार-बार उलट-पलटकर देखने से वैसा ही इत्मीनान मिलता है, जैसा किसी भी सेहतमंद आदमी को बार-बार आईने में अपनी सूरत देखकर मिलता होगा।
मेरा मतलब है कि वक़्त अच्छी तरह से कट जाता है, ऊब नहीं होती।
यह भी माला के ही सुप्रभाव का फल है, नहीं तो एक ज़माना था कि मैं हरदम ऊब का शिकार रहा करता था।
हो सकता है कि उस शाम दिमाग़ कुछ देर के लिए उसी गुज़रे हुए ज़माने की ओर भटक गया हो।
कुछ भी हो, मैं घर से बहुत दूर निकल गया था और फिर अचानक वह मेरे सामने आ खड़ा हुआ था।
महसूस हुआ था जैसे मुझे अकेला देखकर घात में बैठे हुए किसी ख़तरनाक अजनबी ने ही रास्ता रोक लेना चाहा हो।
मैं ठिठककर रुक गया था।
उसकी सुती हुई आँखों से फिसलकर मेरी निगाह उसकी मुस्कराहट पर जा टिकी थी, जहाँ अब मुझे उसके साथ बिताए हुए उस सारे गर्द-आलूद ज़माने की एक टिमटिमाती हुई-सी झलक दिखाई दे रही थी।
महसूस हो रहा था कि बरसों तक रूपोश रहने के बाद फिर मुझे पकड़कर किसी के सामने पेश कर दिया गया हो।
मेरा सिर इस पेशी के ख़याल से दबकर झुक गया था।
कुछ, या शायद कितनी ही देर हम सड़क के उस नंगे और आवारा अँधेरे में एक-दूसरे के रू-ब-रू खड़े रहे थे।
अगर कोई तीसरा उस समय देख रहा होता, तो शायद समझता कि हम किसी लाश के सिरहाने खड़े कोई प्रार्थना कर रहे हैं, या एक-दूसरे पर झपट पड़ने से पहले किसी मंत्र का जाप।
वैसे यह सच है कि उसे पहचानते ही मैंने माला को याद करना शुरू कर दिया था, कि हर संकट में मैं हमेशा उसी का नाम लेता हूँ।
साथ ही यहाँ से दुम दबाकर भाग उठने की ख़्वाहिश भी मन में उठती रही थी।
एक उड़ती हुई-सी तमन्ना यह भी हुई थी कि वापस घर लौटने के बजाय चुपचाप उस कमबख़्त के साथ हो लूँ, जहाँ वह ले जाना चाहे चला जाऊँ और माला को ख़बर तक न हो।
इस विचार पर तब भी मैं बहुत चौंका था और अभी तक हैरान हूँ, क्योंकि आख़िर उसी से पीछा छुड़ाने के लिए ही तो मैंने माला की गोद में पनाह ली थी।
अगर आज से कुछ बरस पहले मैंने उसके ख़िलाफ़ बग़ावत न की होती तो।
लेकिन उस भागने को बग़ावत का नाम देकर मैं अपने-आपको धोखा दे रहा हूँ, मैंने सोचा था और मेरा मुँह शर्म के मारे जल उठा था।
उस हरामज़ादे ने ज़रूर मेरी सारी परेशानी को भाँप लिया होगा।
उससे मेरी कोई कमज़ोरी छिपी नहीं और उससे भागकर माला की गोद में पनाह लेने की एक बड़ी वजह यही थी।
उसकी हँसी मुझे सूखे पत्तों की हैबतनाक खड़खड़ाहट सुनाई दे रही थी और उस खड़खड़ाहट में उसके साए में गुज़ारे हुए ज़माने की बेशुमार बातें आपस में टकरा रही थीं।
बड़ी ही मुश्किल से आँख उठाकर उसकी ओर देखा था।
उसका हाथ मेरी तरफ़ बढ़ा हुआ था।
मैं बिदककर दो क़दम पीछे हट गया था और उसकी हँसी और ऊँची हो गई थी।
कसे हुए दाँतों से मैंने उसकी आँखों का सामना किया था।
अपना हाथ उसके खुरदरे हाथ में देते हुए और उसकी साँसों की बदबूदार हरारत अपने चेहरे पर झेलते हुए मैंने महसूस किया था जैसे इतनी मुद्दत आज़ाद रह लेने के बाद फिर अपने-आपको उसके हवाले कर दिया हो।
अजीब बात है, इस एहसास से जितनी तकलीफ़ मुझे होनी चाहिए थी, उतनी हुई नहीं थी।
शायद हर भगोड़ा मुजरिम दिल से यही चाहता है कि उसे कोई पकड़ ले।
घर पहुँचने तक कोई बात नहीं हुई थी।
अपनी-अपनी ख़ामोशी में लिपटे हुए हम धीमे-धीमे चल रहे थे, जैसे कंधों पर कोई लाश उठाए हुए हों।
सो, जब माला की डाँट-डपट सुन लेने के बाद, मुँह बनाए, मैं वापस बैठक में लौटा, तो वह बदज़ात मज़े में बैठा बीड़ी पी रहा था।
एक क्षण के लिए भ्रम हुआ, जैसे वह कमरा उसी का हो।
फिर कुछ सँभलकर, उससे नज़र मिलाए बग़ैर, मैंने कमरे की सारी खिड़कियाँ खोल दीं, पंखे को और तेज़ कर दिया, एक झुँझलाई हुई ठोकर से उसके जूतों को सोफ़े के नीचे धकेल दिया, रेडियो चलाना ही चाहता था कि उसकी फटी हुई हँसी सुनाई दी और मैं बेबस हो उससे दूर हटकर चुपचाप बैठ गया।
जी में आया कि हाथ बाँधकर उसके सामने खड़ा हो जाऊँ, सारी हक़ीक़त सुनाकर कह दूँ—देखो दोस्त, अब मेरे हाल पर रहम करो और माला के आने से पहले चुपचाप यहाँ से चले जाओ, वरना नतीजा बुरा होगा।
लेकिन मैंने कुछ कहा नहीं।
कहा भी होता तो सिवाय एक और ज़हरीली हँसी के उसने मेरी अपील का कोई जवाब न दिया होता।
वह बहुत ज़ालिम है, हर बात की तह तक पहुँचने का कायल, और भावुकता से उसे सख़्त नफ़रत है।
उसे कमरे का जायज़ा लेते देख मैंने दबी निगाह से उसकी ओर देखना शुरू कर दिया।
टाँगें समेटे वह सोफ़े पर बैठा हुआ एक जानवर-सा दिखाई दिया।
उसकी हालत बहुत ख़स्ता दिखाई दी, लेकिन उसकी शक्ल अब भी मुझसे कुछ-कुछ मिलती थी।
इस विचार से मुझे कोफ़्त भी हुई और एक अजीब क़िस्म की ख़ुशी भी महसूस हुई।
एक ज़माना था जब वही एकमात्र मेरा आदर्श हुआ करता था, जब हम दोनों घंटों एक साथ घूमा करते थे, जब हमने बार-बार कई नौकरियों से एक साथ इस्तीफ़े दिए थे, कुछ-एक से एक साथ निकाले भी गए थे, जब हम अपने-आपको उन तमाम लोगों से बेहतर और ऊँचा समझते थे जो पिटी-पिटाई लकीरों पर चलते हुए अपनी सारी ज़िंदगी एक बदनुमा और रवायती घरौंदे की तामीर में बरबाद कर देते हैं, जिनके दिमाग़ हमेशा उस घरौंदे की चहारदीवारी में क़ैद रहते है, जिनके दिल सिर्फ़ अपने बच्चों की किलकारियों पर ही झूमते हैं, जिनकी बेवक़ूफ़ बीवियाँ दिन-रात उन्हें तिगनी का नाच नचाती हैं, और जिन्हें अपनी सफ़ेद-पोशी के अलावा और किसी बात का कोई ग़म नहीं होता।
कुछ देर मैं उस ज़माने की याद में डूबा रहा।
महसूस हुआ, जैसे वह फिर उसी दुनिया से एक पैग़ाम लाया हो, फिर मुझे उन्हीं रोमानी वीरानों में भटका देने की कोशिश करना चाहता हो, जिनसे भागकर मैंने अपने लिए एक फूलों की सेज सँवार ली है, जिस पर माला क़रीब हर रात मुझसे मेरी फ़रमाबरदारी का सबूत तलब किया करती है, और जहाँ मैं बहुत सुखी हूँ।
वह मुस्करा रहा था, जैसे उसने मेरे अंदर झाँक लिया हो।
उसे इस तरह आसानी से अपने ऊपर क़ाबिज़ होते देख, मैंने बात बदलने के लिए कहा—कितने रोज़ यहाँ ठहरोगे? 
उसकी हँसी से एक बार फिर हमारे घर की सजी-सँवरी फ़िज़ा दहल गई, और मुझे ख़तरा हुआ कि माला उसी दम वहाँ पहुँचकर उसका मुँह नोच लेगी।
लेकिन यह ख़तरा इस बात का गवाह है कि इतने बरसों की दासता के बावजूद मैं अभी तक माला को पहचान नहीं पाया।
थोड़ी ही देर में वह एक बहुत ख़ूबसूरत साड़ी पहने मुस्कराती-इठलाती हुई हमारे सामने आ खड़ी हुई।
हाथ जोड़कर बड़े दिलफ़रेब अंदाज़ में नमस्कार करती हुई बोली, 'आप बहुत थके हुए दिखाई देते हैं, मैंने गरम पानी रखवा दिया है, आप 'वाश' कर लें, तो कुछ पीकर ताज़ादम हो जाएँ।
खाना तो हम लोग देर से ही खाएँगे।
' 
मैं बहुत ख़ुश हुआ।
अब मामला माला ने अपने हाथ में ले लिया था और मैं यूँ ही परेशान हो रहा था।
मन हुआ कि उठकर माला को चूम लूँ, मैंने कनखियों से उस हरामज़ादे की तरफ़ देखा।
वह वाक़ई सहमा हुआ-सा दिखाई दिया।
मैंने सोचा, अब अगर वह ख़ुद-ब-ख़ुद ही न भाग उठा तो मैं समझूँगा कि माला की सारी समझ-सीख और रंग-रूप बेकार है।
कितना लुत्फ़ आए अगर वह कमबख़्त भी भाग खड़ा होने के बजाय माला के दाँव में फँस जाए और फिर मैं उससे पूछूँ—अब बता, साले, अब बात समझ में आई? मैंने आँखें बंदकर लीं और उसे माला के इर्द-गिर्द नाचते हुए, उस पर फ़िदा होते हुए, उसके साथ लेटे हुए देखा।
एक अजीब राहत का एहसास हुआ।
आँखें खोलीं तो वह ग़ुसलख़ाने में जा चुका था और माला झुकी हुई सोफ़े को ठीक कर रही थी।
मैंने उसकी आँखों में आँखें डालकर मुस्कराने की कोशिश की, लेकिन फिर उसकी तनी हुई सूरत से घबराकर नज़रें झुका लीं।
ज़ाहिर था कि उसने अभी मुझे माफ़ नहीं किया था।
नहाकर वह बाहर निकला, तो उसने मेरे कपड़े पहने हुए थे।
इस बीच माला ने बीअर निकाल ली थी और उसका गिलास भरते हुए पूछ रही थी—'आप खाने में मिर्च कम लेते हैं या ज़ियादा?' मैंने बहुत मुश्किल से हँसी पर क़ाबू किया—उस साले को तो खाना ही कब मिलता होता, मैं सोच रहा था और माला की होशियारी पर ख़ुश हो रहा था।
कुछ देर हम बैठे पीते रहे, माला उससे घुल-मिलकर बातें करती रही, उससे छोटे-छोटे सवाल पूछती रही—आपको यह शहर कैसा लगा? बीअर ठंडी तो है न? आप अपना सामान कहाँ छोड़ आए?—और वह बग़लें झाँकता रहा।
हमारे बच्चों ने आकर अपने 'अंकल' को ग्रीट किया, बारी-बारी उसके घुटनों पर बैठकर अपना नाम वग़ैरा बताया, एक-दो गाने गाए और फिर 'गुड नाइट' कहकर अपने कमरे में चले गए।
माला की मीठी बातों से यूँ लग रहा था जैसे हमारे अपने ही हलक़े का कोई बे-तकल्लुफ़ दोस्त कुछ दिनों के लिए हमारे पास आ ठहरा हो, और उसकी बड़ी-सी गाड़ी हमारे दरवाज़े के सामने खड़ी हो।
मैं बहुत ख़ुश था और जब माला खाना लगवाने के लिए बाहर गई, तो उस शाम पहली बार मैंने बेधड़क उस कमीने की तरफ़ देखा।
वह तीन-चार गिलास बीअर के पी चुका था और उसके चेहरे की ज़र्दी कुछ कम हो चुकी थी।
लेकिन उसकी मुस्कराहट में माला के बाहर जाते ही फिर वही ज़हर और चैलेंज आ गया था और मुझे महसूस हुआ जैसे वह कह रहा हो—बीवी तुम्हारी मुझे पसंद है, लेकिन बेटे! उसे ख़बरदार कर दो, मैं इतना पिलपिला नहीं जितना वह समझती है।
एक क्षण के लिए फिर मेरा जोश कुछ ढीला पड़ गया।
लगा जैसे बात इतनी आसानी से सुलझने वाली नहीं।
याद आया कि ख़ूबसूरत और शोख़ औरतें उस ज़माने में भी उसे बहुत पसंद थीं, लेकिन उनका जादू ज़ियादा देर तक नहीं चलता था।
फिर भी, मैंने सोचा, बात अब मेरे हाथ से निकल गई है और सिवाय इंतिज़ार के मैं और कुछ नहीं कर सकता था।
खाना उस रोज़ बहुत उम्दा बना था और खाने के बाद माला ख़ुद उसे उसके कमरे तक छोड़ने गई थी।
लेकिन उस रात मेरे साथ माला ने कोई बात नहीं की।
मैंने कई मज़ाक किए, कहा—नहा-धोकर वह काफ़ी अच्छा लग रहा था, क्यों? बहुत छेड़-छाड़ की, कई कोशिशें कीं कि सुलहनामा हो जाए, लेकिन उसने मुझे अपने पास फटकने नहीं दिया।
नींद उस रात मुझे नहीं आई, फिर भी अंदर से मुझे इत्मीनान था कि किसी-न-किसी तरह माला दूसरे रोज़ उसे भगा सकने में ज़रूर कामयाब हो जाएगी।
लेकिन मेरा अंदाजा ग़लत निकला।
माना कि माला बहुत चालाक है, बहुत समझदार है, बहुत मनमोहिनी है, लेकिन उस हरामज़ादे की ढिठाई का भी कोई मुक़ाबला नहीं।
तीन दिन तक माला उसकी ख़ातिर-ओ-तवाज़ो करती रही।
मेरे कपड़ों में वह अब बिलकुल मुझ जैसा हो गया था और नज़र यूँ आता था जैसे माला के दो पति हों।
मैं तो सुबह-सबेरे गाड़ी लेकर दफ़्तर को निकल जाता था, पीछे उन दोनों में न जाने क्या बातें होती थीं।
लेकिन जब कभी उसे मौक़ा मिलता वह मुझे अंदर ले जाकर डाँटने लगती—अब यह मुरदार यहाँ से निकलेगा भी कि नहीं।
जब तक यह घर में है, हम किसी को न तो बुला सकते हैं, न किसी के यहाँ जा सकते हैं।
मेरे बच्चे कहते हैं कि इसे बात करने तक की तमीज़ नहीं।
आख़िर यह चाहता क्या है? 
मैं उसे क्या बताता कि वह क्या चाहता है? कभी कहता—थोड़ा सब्र और करो अब जाने की सोच रहा होगा।
कभी कहता—क्या बताऊँ, मैं तो ख़ुद शर्मिंदा हूँ।
कभी कहता—तुमने ख़ुद ही तो सिर पर चढ़ा लिया है।
अगर तुम्हारा बर्ताव रूखा होता तो।
माला ने अपना बर्ताव तो नहीं बदला, लेकिन चौथे रोज़ अपने बच्चों-सहित घर छोड़कर अपने भाई के यहाँ चली गई।
मैंने बहुतेरा रोका, लेकिन वह नहीं मानी।
उस रोज़ वह कमबख़्त बहुत हँसा था, ज़ोर-ज़ोर से, बार-बार।
आज माला को गए पाँच रोज़ हो गए हैं।
मैंने दफ़्तर जाना छोड़ दिया है।
वह फिर अपने असली रंग में आ गया है।
मेरे कपड़े उतारकर उसने फिर अपना वह मैला-सा कुर्ता-पायजामा पहन लिया है।
कहता कुछ नहीं, लेकिन मैं जानता हूँ कि क्या चाहता है—वह मौक़ा फिर हाथ नहीं आएगा! वह चली गई है।
बेहतर यही है कि उसके लौटने से पहले तुम भी यहाँ से भाग चलो।
उसकी चिंता मत करो, वह अपना इंतिज़ाम ख़ुद कर लेगी।
और आज आख़िर मैं उसे थोड़ी देर के लिए बेहोश कर देने में कामयाब हो गया हूँ।
अब मेरे सामने दो रास्ते हैं।
एक यह कि होश आने से पहले मैं उसे जान से मार डालूँ।
और दूसरा यह कि अपना ज़रूरी सामान बाँधकर तैयार हो जाऊँ और ज्यूँ ही उसे होश आए, हम दोनों फिर उसी रास्ते पर चल दें, जिससे भागकर कुछ बरस पहले मैंने माला की गोद में पनाह ली थी।
अगर माला इस समय यहाँ होती तो कोई तीसरा रास्ता भी निकाल लेती।
लेकिन वह नहीं है, और मैं नहीं जानता कि मैं क्या करूँ।
चिट्ठी-डाकिए ने दरवाज़े पर दस्तक दी तो नन्हों सहुआइन ने दाल की बटली पर यों कलछी मारी जैसे सारा कसूर बटुली का ही है।
हल्दी से रँगे हाथ में कलछी पकड़े वे रसोई से बाहर आई और ग़ुस्से के मारे जली-भुनी, दो का एक डग मारती ड्योढ़ी के पास पहुँची।
“कौन है रे!” सहुआइन ने एक हाथ में कलछी पकड़े दूसरे से साँकल उतार कर दरवाज़े मे झाँका तो डाकिए को देखकर धक् से पीछे हटी और पल्लू से हल्दी का दाग़ बचाते, एक हाथ का घूँघट खींचकर दरवाज़े की आड़ में छिपकली की तरह सिमट गई।
“अपने की चिट्ठी कहाँ से आयेगी मुंशीजी, पता-ठिकाना ठीक से उचार लो, भूल-चूक होय गई होयगी”, वे धीरे से फुसफुसाई।
पहले तो केवल उनकी कनगुरिया दिख रही थी जो आशंका और घबराहट के कारण छिपकली की पूँछ की तरह ऐंठ रही थी।
“नहीं जी, कलकत्ते से किसी रामसुभग साहु ने भेजी है, पता-ठिकाना में कोई ग़लती नहीं।
” 
“रामसु।
” अधकही बात को एक घूँट में पीकर सहुआइन यों देखने लगी जैसे पानी का धक्का लग गया हो।
केनगुरिया का सिरा पल्ले में निश्चेष्ट कील की तरह अड़ गया था— “अपने की ही है मुंशीजी।
” 
मुंशीजी ने चिट्ठी आगे बढ़ाई, कनगुरिया फिर हिली, पतंगे की तरह फड़फड़ाती चिट्ठी को पंजे में दबोचकर नन्हों सहुआइन पीछे हटी और दरवाज़े को झटके से भेड़ लिया।
आँगन के कोने में पानी रखने के चबूतरे के पास खड़ी होकर उन्होंने चिट्ठी को पढ़ा।
रामसुभग आ रहा है, लिखा था चिट्ठी में।
केवल तीन सत्र की इबारत थी पूरी।
पर नन्हों के लिए उसके एक-एक अक्षर को उचारने मे पहाड़-सा समय लग गया जैसे।
चबूतरे के पास कलसी के नीचे, पानी गिरने से ज़मीन नम हो गई थी, जौ के बीज गिरे थे जाने कब, इकट्ठे एक में सटे हुए उजले-हरे अँखुए फूटे थे।
नन्हों सहुआइन एकटक उन्हें देखती रहीं बड़ी देर तक।
पाँच साल का समय कुछ कम तो नहीं होता।
लंबे-लंबे पाँच साल! पूरे पाँच साल के बाद आज रामसुभग को भौजी की याद आई है।
पाँच साल में उसने एक बार भी कुशल-मंगल का हाल नहीं दिया।
एक बार भी नहीं पूछा कि भौजी जीती है या मर गई।
जब अपना ही नहीं रहा हाल-चाल लेनेवाला, तो दूसरा कौन पूछता है किसे? नन्हों सहुआइन ने चारपाई के पास से माची खीची और उस पर बैठ गई।
हल्दी-सनी अंगुलियों के निशान ‘कार्ड’ पर उभर आए थे— जैसे वह किसी के शादी-ब्याह का न्यौता था।
शादी-ब्याह का ख्य़ाल आते ही नन्हों सहुआइन की आँखें चलवे मछली-सी चिलक उठी।
जाने कितनी बार सोचा है उन्होंने अपनी शादी के बारे में।
कई बार सोचा, इस दु:ख दाई बात को फिर कभी न सोचूँगी।
जो भाग में न था उस पर पछतावा क्या? पर वह औरत क्या जो अपनी शादी पर न सोचे और एक ऐसी औरत जिसकी शादी उसकी ज़िंदगी का दस्तावेज़ बनकर आई हो, ज़िंदगी सिर्फ़ उसकी गिरो ही नहीं बनी उसने तो नन्हों के समूचे जीवन को रेतभरी परती की तरह वीरान कर दिया।
गाँव की सभी औरतों की तरह नन्हों का भी ब्याह हुआ।
उसकी भी शादी में वही हुआ जो सभी शादियों में होता है।
बाजा-गाजा, हल्दी-सिंदूर, मौज-उत्सव, हँसी-रुला सब कुछ वही।
एक बात में ज़रूर अंतर था कि नन्हों की शादी उसके मायके में नहीं, ससुराल में हुई।
इस तरह की शादियाँ भी कोई नई नहीं हैं।
जो ज़िंदगी के इस महत्त्वपूर्ण मौक़े को भी उत्साह और इच्छा के बावजूद रंगीनियों से बाँधने के उपकरण नहीं जुटा पाते वे बारात चढ़ाकर नहीं, डोला उतारकर शादी करते है।
इसलिए नन्हों की शादी भी डोला उतारकर ही हुई तो इसमें भी कोई ख़ास बात तो नहीं हो गई।
नन्हों का पति मिसरीलाल एक पैर का लँगड़ा था, पैदाइशी लँगड़ा।
उसका दायाँ पैर जवानी में भी बच्चों की बाँह की तरह ही मुलायम और पतला था।
डंडा टेककर फुदकता हुआ चलता।
नाक-नक्श से कोई बुरा नहीं था, वैसे काला चेहरा उभरी हुई हड्डियों की वजह से बहुत वीरान लगता।
घर में किराने की दुकान होती, जिसमें खाने-पीने के ज़रूरी सामानों के अलावा तम्बाकू, बीड़ी-माचिस और ज़रूरत की कुछ सब्ज़ियाँ भी बिकती।
अक्सर सब्ज़ियाँ बासी पड़ी रहतीं, क्योंकि अनाज से बराबर के भाव ख़रीदने वाले अच्छे गृहस्थ भी मेहमान के आने पर ही इस तरह का सौदा किया करते।
मिसरीलाल की शादी पक्की हुई तो नन्हों का बाप बड़ा ख़ुश था, क्योंकि मिसरीलाल के नाम पर जो लड़का दिखाया गया वह शक्ल में अच्छा और चाल-चलन में काफ़ी शौक़ीन था।
लंबे-लंबे उल्टे फेरे हुए बाल थे, रंग वैसे साँवला था, पर एक चिकनाई थी जो देखने में ख़ूबसूरत लगती थी।
इसीलिए लड़के वालों ने जब ज़ोर दिया कि हमें बारात चढ़ाके शादी सहती नहीं; डोला उतारेंगे, तो थोड़ी मीन-मेख के बाद नन्हों का बाप भी तैयार हो गया, क्योकि इसमें उसका भी कम फ़ायदा न था।
खर्चे की काफ़ी बचत थी।
डोला आया, उसी दिन हल्दी-तेल की सारी रस्में बतौर टोटके के पूरी हो गईं और उसी रात को बाजे-गाजे के बीच नन्हों की शादी मिसरीलाल से हो गई।
बाजों की आवाज़ें हमेशा जैसी ही ख़ुशी से भरी थी, मंडप की मंडियों और चँदोवे में हवा की ख़ुशीभरी हरकतें भी पूर्ववत् थी, भाटिनों के मंगल-गीत में राम और सीता के ब्याह की वही पवित्रता गूँज रही थी, पर नन्हों अपने हाथ भर के घूँघट के नीचे आँसुओं को सुखाने की कितनी कोशिश कर रही थी, इसे किसी ने न देखा।
एक भारी बदसूरत पत्थर को गले में बाँधे वह वेदना और पीड़ा के अछोर समुद्र में उतार दी गई जहाँ से उसकी सिसकियों की आवाज़ भी शायद ही सुनाई पड़ती।
“कहो भौजी, बाबा ने देखा तो मुझको, एर शादी हुई मिसरी भैया की।
” 

रामसुभग ने दूसरे दिन काने में बैठी नन्हों से मुसकराते हुए कहा, “अपना-अपना भाग है, ऐसी चाँद-सी बहू पाने की क़िस्मत मेरी कहाँ है?” भौजी मज़ाक के लिए बनी है, पर ऐसे मज़ाक का भी क्या जवाब? नन्हों की आँखों से झर-झर आँसू गिरने लगे जिन्हें वह पूरे चौबीस घंटे से लगातार रोके हुए थी।
रामसुभग बिलकुल घबरा गया, उसने दुःखी करने के लिए ही चोट की थी, पर घायल सदा पंख समेटे शिकारी के चरणों में ही तो नहीं गिरता, कभी-कभी खून की बूँदें भर गिरती हैं।
और पंछी तीर को सीने में समाए ही उड़ता जाता है।
“ठीक कहा लाला तुमने, अपना-अपना भाग ही तो है।
” नन्हों ने कहा और चुपचाप पलकों से आँसुओ की चट्टानों को ठेलती रही।
रामसुभग मिसरीलाल का ममेरा भाई है।
अक्सर वह यही रहता, एक तो इसलिए कि उसे अपना घर पसंद न था।
बाप सख्त़ी से काम कराता, और आना-कानी की तो बूढ़े बाप के साथ दूसरे भाइयों का मिला-जुला क्रोध उसके लिए बहुत भारी पड़ता।
दूसरे, मिसरीलाल का भी इरादा था कि वह अक्सर यहाँ आता-जाता रहे ताकि उसे दुकान के लिए सामान वग़ैरह ख़रीदवाने में आसानी पड़े।
रामसुभग के लिए मिसरीलाल का घर अपना जैसा ही था।
उसने मिसरीलाल की शादी की बात सुनी तो बड़ा ख़ुश हुआ था कि घर में एक औरत आ जाएगी, थोड़ी चहल रहेगी और मुरव्वत में अक्सर जो उसे चूल्हा फेंकने का काम भी कर देना पड़ता, उससे फुर्सत मिल जाएगी।
पर नन्हों को देखकर रामसुभग को लगा कि कुछ ऐसा हो गया है जैसा कभी सोचा न था।
नन्हों वह नहीं है जिसे मिसरीलाल की औरत के रूप में देखकर उसे कुछ अड़चन न मालूम हो।
वह काफ़ी विश्वास के साथ आया था नन्हों से बात करने, उसे जता देने कि रामसुभग भी कुछ कम नहीं है, मिसरीलाल का बड़ा आदर मिलता है उसे, यह घर जैसे उसी के सहारे टिका है और भौजी के लिए रामसुभग-सा देवर भी कहाँ मिलेगा, और शादी के पहले तो नन्हों के बाप ने भी उसे ही देखा था।
पर जाने क्या है नन्हों की उस झुकी हुई आँखों में कि रामसुभग सब भूल गया।
चारपाई के नीचे बिछी रंगीन सुहागी चटाई पर पैरों को हाथ में लपेटे नन्हों बैठी थी गुड़ीमुड़ी, उसकी लंबी बरौनियाँ बारिश में भीगी तितली के पैरों की तरह नम और बिखरी थीं और वह एकटक कहीं देख रही थी, शायद मन के भीतर किसी बालियों से लदी फ़सल से ढके लहराते हुए एक खेत को, जिसमें किसी ने अभी-अभी जलती हुई लुकाठी फेंक दी है।
रामसुभग बड़ी देर तक वैसे ही चुप बैठा रहा।
वह कभी आँगन में देखता था कभी मुँडेरे पर।
वह चाहता था कि इस चुप्पी को नन्हों ही तोड़े, वही कुछ कहे, अपने मन से ही जो कहना ठीक समझे, क्योंकि उसके कहने में शायद बात कुछ ठीक बने, न बने, पर नन्हों तो कुछ बोलती ही नहीं।
ब्याह के दूसरे दिन के रसम-रिवाज़ पूरे हो रहे थे, कमारी डाले मे अक्षत-सिन्दूर लेकर गाँव की तमाम सत्तियों के चौरे पूज आई थी, और सबसे मिसरीलाल की मृत माँ की ओर से वर-वधु के लिए आशीर्वाद माँग आई थी।
रात-भर गाने से थकी हुई भाटिनें अपने मोटे और भोंड़े स्वरों में अब भी राम और सीता की जोड़ी की असीसें गा रही थी।
कुछ बचे-खुचे लोग एक तरफ़ बैठे खा रहे थे, पुरवे-पत्तल इधर-उधर बिखरे पड़े थे।
“अच्छा भौजी।
” रामसुभग इस मौन को और न झेल सका।
चुपचाप उठकर आँगन में चला आया।
“क्या बबुआ, भौजी पसंद आई?” एक मनचली भाटिन ने मोटी आवाज़ में पूछा।
“हाँ, हाँ, बहुत।
” रामसुभग इस प्रश्न की चुभन को भाँप गया था।
उसने मुस्कराने की कोशिश की, पर गर्दन ऊपर न उठ सकी।
वह चुपचाप सिर झुकाए दालान में जाकर मिसरीलाल के पास चारपाई पर बैठ गया।
उस समय मिसरीलाल दो-एक नाते-रिश्ते के लोगों से बातें कर रहा था।
पीले रंग की धोती उसके काले शरीर पर काफ़ी फब रही थी, पर उसके चेहरे की वीरानी में कोई अंतर न था, ख़ुशी उसके चेहरे पर ऐसी लग रही थी जैसे किसी ने जंग लगी पिचकी डिबिया में कपूर रख दिया हो।
उसके दाहिने हाथ का कंगन एक मरे हुए मकड़े की तरह झूल रहा था।
जाने क्यों आज रामसुभग को मिसरीलाल बहुत बदसूरत लग रहा था, शादी के कपड़ों में कोई ऐसा भद्दा लगता है, यह रामसुभग ने पहली बार देखा।
“सुभग”, मिसरीलाल ने बातचीत से निपटकर दालान में एकांत देखकर पूछा, “क्यों रे भौजी कैसी लगी— सच कहना, अपनों से क्या दुराव—गया था न, कुछ कह रही थी? 
“नहीं तो” रामसुभग ने कहा, “काफ़ी हँसमुख है, वैसे मायका छूटने पर तो सभी दुलहिने थोड़ी उदास रहती हैं।
मिसरीलाल अजीब तरीके से हँसा, “अरे वाह रे सुम्भू, तू तो भई दुलहिने पहचानने में बेजोड़ निकला।
उदास क्यों लगती है भला वह? किसी परिवार वाले घर में जाती, सास-जिठानियों की धौंस से कलेजा फट जाता, दिन-रात काँव-काँव, यहाँ तो बस दो परानी है, राज करना है, है कि नहीं?” 
“हूँ”, रामसुभग गर्दन झुकाए चारपाई के नीचे देख रहा था, उसने वैसे ही हामी भर दी जैसे उसने पूरी बात सुनी ही न हो।
“मीसरी साह!” दरवाज़े से कमारी ने पुकारा, “बाबाजी बुला रहे हैं चौके पर कंगन छूटने की साइत बीत रही है।
” मिसरीलाल धीरे-से उठे और फुदकते हुए चौके पर जा बैठे।
लाल चुनर में लपेटे, गुड़िया की तरह उठाकर नन्हों को कमारी ले आई और उसने मिसरीलाल की बग़ल में बिठा दिया।
मिसरीलाल की शादी हुए एक सतवारा बीत चुका था।
इस बीच जाने कितनी बार रामसुभग नन्हों के पास बैठा।
नन्हों के पास बैठने में उसे बड़ी घुटन महसूस होती, उसे हर बार लगता कि वह ग़लती में आ गया, उसका मन हर बार एक अजीब क़िस्म की उदासी से भर जाता।
वह सोचता कि अब उसके पास नहीं जाऊँगा, जो होना था सो हो गया, पर उसका जी नहीं मानता।
नन्हों ने इस बीच मुश्किल से उससे दो-चार बातें की होगी।
कभी शायद ही उसकी ओर देखा होगा, पर पता नहीं उन झुकी हुई बरौनियों से घिरी आँखों में कैसा भाव है कि रामसुभग खिंचा चला आता है।
वे आँखें उसे कभी नहीं देखतीं, कहीं और देखतीं हैं, पर उनका इस तरह देखना रामसुभग के मन में आँधी की तरह घुमड़ उठता है।
वह बार-बार सोचता कि शायद नन्हों के बाप के सामने वह दूल्हा बनकर न खड़ा होता तो नन्हों आज यहाँ न होती।
झुकी हुई पलकों से घिरी इन आँखों की पीड़ा उसी की पैदा की हुई है।
वही दोषी है, वही अपराधी है! रामसुभग इसीलिए नन्हों के पास जाने को विकल हो उठता है पर पास पहुँचने पर यह विकलता कम नहीं होती।
उसकी माँ ने बहू को “मुँह दिखाई” देने के लिए दो रुपए न्योता के साथ भेजे थे, पर नन्हों को देखकर उसकी हिम्मत न होती कि वे रुपए माँ की ओर से उसे दे दे।
वह बाज़ार से सिल्क का एक रूमाल भी ख़रीद लाया।
रुपए उसी में बाँध लिए।
पर रूमाल हमेशा उसकी जेब में पड़ा रहा, वह उसे नन्हों को दे न सका।
“क्यों लाला, इतने उदास क्यों हो?” एक दिन पूछा था नन्हों ने, “यहाँ मन नहीं लगता, भाई-भौजाइयों की याद आती होगी।
” 
“नहीं तो, उदास कहाँ हूँ, तुम जो हो,” रामसुभग ने मुसकराते हुए कहा।
“मैं।
हाँ, मैं तो हूँ ही, पर लाला, मैं तो दुःख की साझीदार हूँ, सुख कहाँ है अपने पास जो दूसरों को दूँ? उदासी में पली, उदासी में ही बढ़ी।
जन्मी तो माँ मर गई, बड़ी हुई तो बाप का बोझ बनी।
मैं भला दूसरे की उदासी क्या दूर कर सकूँगी।
” 
“देखो भौजी।
” रामसुभग ने पूरी साझेदारी से कहा— “जो होना था वह हो गया।
दिन-रात घुलते रहने से क्या फ़ायदा।
कुछ ख़ुश रहा करो”।
थोड़ा हँसा करो।
” 
नन्हों मुसस्कराने लगी— “अच्छा लाला, तुम कहते हो तो ख़ुश रहा करूँगी, हसूँगी, पर बुरा न मानना, बेबान के काम में थोड़ी देर लगती ही है।
” 
उस दिन रामसुभग बड़ा प्रसन्न था।
सिर का भारी बोझ हट गया।
जैसे किसी ने कलकत्ते हुए काँटे को खींचकर निकाल दिया।
नन्हों का मुस्कराना भी ग़ज़ब है, वह सोच रहा था।
उदास रहेगी तब भी, मुस्कराएगी तब भी, हर हालत में जाने क्या है उसके चेहरे में जो रामसुभग का मन उचाट देता है।
गाँव में घूमता रहे, बाज़ार से सौदा लाता रहे, लोगों के बीच में बैठकर गप्पें हाँकता रह।
नन्हों के चेहरे की सुध आते ही एकरस सूत झटके से टूट जाता, सोई सतह में लहरें वृत्ताकार घूमने लगतीं।
सन्नाटे में जैसे मंदिर के घंटे की अनुगूँज झनझना उठती।
चैती हवा में गर्मी बढ़ गई थी।
उसमें केवल नीम की सुवासित मंजरियों की गंध ही नहीं, एक नई हरकत भी आ गई थी।
उसकी लपेट में सूखी पत्तियाँ, सूखे फूल, पकी फसलों की टूटी बालियाँ तक उड़कर आँगन में बिखर जातीं।
दोपहर में खाना खाकर मिसरीलाल दालान में सो जाता, और रामसुभग बाज़ार गया होता या कहीं घूमने।
नन्हों घर में अकेली बैठी सूखे पत्तों का फड़फड़ाना देखती रहती।
उसके आँगन के पास भी खंडहर में नीम का पेड़ था।
ऐसे दिनों में जब नीम हरी निबौरियों से लद जाता, वह ढेर-सी निबौरियाँ तोड़कर घर ले आती और उन्हें तोड़-तोड़कर ताजे दूध-से गालों पर तरह-तरह की तस्वीरें बनाती।
शीशे में ठीक ऐपन की पुतरी मालूम होती।
रामलीला में देखा था, राम और सीता बननेवाले लड़कों के गालों पर ऐसी ही तस्वीरें बनती थी।
हवा का एक तेज़ झोंका आया, किवाड़ झटके से खड़खड़ाया, देखा, सामने रामसुभग खड़ा था मुस्कराता हुआ।
“भौजी” वह पास की चारपाई पर बैठ गया— “एक गिलास पानी पिला दो।
बड़ी प्यास लगी है।
” 
“कहाँ गए थे इतनी धूप में?” नन्हों उठी और आँगन के कोने में चबूतरे पर रखी गगरी में पानी ढालकर ले आई।
जाने क्या हो गया था उस दिन रामसुभग को कि उसने गिलास के साथ ही नन्हों की बाँह को दोनों हाथों से पकड़ लिया।
एक झटके के साथ बाँह काँपी और साँप की तरह ऐंठकर सुभग के हाथों से छूट गई।
गिलास धब्ब की आवाज़ के साथ ज़मीन पर गिर पड़ा।
“सरम नहीं आती तुम्हें।
” नन्हों साँपिन की तरह फुफकारती हुई बोली— “बड़े मर्द थे तो सबके सामने बाँह पकड़ी होती।
तब तो स्वाँग किया था, दूसरे के एवज़ तने थे, सूरत दिखाकर ठगहारी की थी! अब दूसरे की बहू का हाथ पकड़ते सरम नहीं आती।
” 
“मैं।
तो भौजी तुम्हें यह देने आया था।
” रामसुभग ने रुमाल निकाला जिसकी खूँट में दो रुपए बँधे थे।
“क्या है यह?”– नन्हों ने ग़ुस्से में ही पूछा।
“मुँह दिखाई के रुपए हैं।
कई बार सोचा देने को, पर दे न सका।
” 
उसने रूमाल वही चारपाई पर रख दिया और लड़खड़ाता हुआ बाहर चला गया।
सारा आँगन झूले की तरह डोल रहा था।
गाँव की गलियाँ, दरवाज़े जैसे उसकी ओर घूर रहे थे।
उसी दिन वह अपने गाँव चला गया है।
दो महीने बीत गए, रामसुभग का कोई समाचार न मिला।
मिसरीलाल कभी उसकी चर्चा भी करता, तो नन्हों को चुप देख, एक-दो बातें चलाकर मौन हो जाता।
दुकान के लिए सारी चीजें रामसुभग ही ख़रीदकर लाता था।
उसके न होने से मिसरीलाल को बहुत तकलीफ़ होती।
किसी लद्दू, टट्टू या बैल वाले से सामान तो मँगवा लेता पर चीज़ें मन-माफ़िक नहीं मिलतीं और उनके साथ बाज़ार जाकर चीज़ें ख़रीदने में उसे काफ़ी दिक्क़त भी होती।
दोपहर के वक़्त, जबकि सूरज सिर पर तपता होता, लू में डंडे के सहारे टेकता, पसीने से लथपथ किसी तरह वह घर पर पहुँचता।
इस तरह की आवाजाही में एक दिन उसे लू लग गई और वह बिस्तर पर गिर पड़ा।
नन्हों ने आम के पत्ते पिलाए।
हाथों और पैरों में भुने आम की लुगदी भी लगाई, पर ताप कम न हुआ।
पीड़ा के मारे वह छटपटाता रहा।
नन्हों घर से निकलती न थी, किसी से मदद माँगना भी मुश्किल था।
उसने कमारी को बुलाकर रामसुभग के गाँव भेजा।
कहलाया कि कुछ सोचने-विचारने की ज़रूरत नहीं है, ख़बर मिलते ही जल्दी-से-जल्दी चले आवें।
तीन-चार घड़ी रात गए रामसुभग मिसरीलाल के दरवाज़े पर पहुँचा तो वहाँ काफ़ी भीड़ थी।
भीतर औरतो के रोने की चीत्कार गूंज रही थी।
बाहर मिसरीलाल का शव रखा था।
नन्हों विधवा हो चुकी थी।
रामसुभग मिसरीलाल के क्रिया-कर्म में लगा रहा, नन्हों से कुछ कहने की उसे फ़ुर्सत ही न मिली।
कभी सामने नन्हों दिख भी गई तो उसमें इतना साहस न हुआ कि सांत्वना के दो शब्द भी कह सके।
काँच की चूड़ियाँ भी किस्मत का अजीब खेल खेला करती हैं।
नन्हों जब इन्हें पहनना नहीं चाहती थी तब तो ये ज़बर्दस्ती उसके हाथों में पहनाई गईं और अब जब वह इन्हें उतारना नहीं चाहती तो लोगों ने ज़बर्दस्ती हाथों से उतरवा दिया।
कार-परोज़न के घर में इतनी फ़ुर्सत ही कहाँ थी कि नन्हों बैठ जाती।
परंतु कभ-कभी दोपहर में दो-एक घड़ी की फ़ुर्सत मिलती तो वह अपनी उसी सुहागी चटाई पर बैठी हुई चुपचाप आँगन में देखा करती।
रामसुभग उसके इस देखने के ढंग से इतना परेशान हो जाता कि काम-काज़ के बीच में भी नन्हों की वे तिरती आँखें उसके हृदय को बेधने लगतीं।
आँगन में इधर-उधर आने-जाने में वह घबराता।
कहीं नन्हों पर नज़र न पड़ जाए, इसीलिए गाँव के दूसरे लोगों को काम सौंपकर वह बाहर के कामों में सुबह से शाम तक जुता रहता।
किरिया-करम बीत जाने पर वह घर में कम ही बैठ पाता।
अक्सर सौदा-सामान ख़रीदने बाज़ार निकल जाती थी ख़ाली रहा तो गाँव में किसी के दरवाज़े पर बैठा दिन गुज़ार देता।
कई महीने बीत गए।
बरसात आई और गई।
पानी सूख गया।
बादलों का घिरना बंद हो गया।
बौछारों से टूटी-जर्जर दीवारों के घाव भर गए।
नई मिट्टी से सज-सँवरकर वे पहले जैसी ही प्रसन्न मालूम होतीं।
ऐसा लगता जैसे इन पर कभी बौछार की चोट पड़ी ही न हो, कभी इनके तन पर ठेस लगी ही न हो।
उस दिन चमटोली में गादी लगी थी।
कातिक की पूनों को हमेशा यह गादी लगती।
बीच चौकी पर सतगुरु की तस्वीर फूल-मालाओं मे सजाकर रखी हुई थी।
अगरबत्तियों के धुँए से चमरौटी की गंदी हवा भी ख़ुशबूदार हो गई थी।
कीर्तन-मंडली बैठी हुई थी।
गाँव की औरतें, बूढ़े-बच्चे इकट्ठे होकर भजन सुन रहे थे: 
जो तुम बाँधे मोह फाँस हम प्रेम बंधन तुम बाँधे; 
अपने छूटन की जतन करहु हम छूटे तुम आराधे।
जो तुम गिरिवर तउ हम मोरा; 
जो तुम चन्दा हम भए हैं चकोरा।
माधव तुम तोरहु तो हम नहिं तोरहि; 
तुम सों तोर कवन सों ज़ोरहिं।
काफ़ी देर तक कीर्तन चलता रहा।
नन्हों लौटी तो उसके मन में रैदास के गीत की पंक्तियाँ बार-बार गूँजती रहीं।
“जो तुम तोरहु तो हम नहिं तोरहिं।
” वह धीरे-धीरे गुनगुना रही थी।
दालान का दरवाज़ा रामसुभग ने बंद कर रखा था।
साँकल खटखटाई तो उसने आकर दरवाज़ा खोला।
“इतनी रात को इस तरह तुम्हारा गली—गली घूमना ठीक नहीं है भौजी।
” जाने कहाँ का साहस आ गया था उसे।
रामसुभग दरवाज़ा बंद करते हुए बोला।
“हूँ” नन्हों ने और कुछ न कहा।
“मैं तुम्हीं से कह रहा हूँ।
” 
नन्हों एक झटके के साथ घूमी।
रामसुभग के चेहरे पर उसकी आँखें इस तरह टिकी थी मानो बेधकर भीतर घुस जाएँगी, “इतनी कलक होती है तो पहले ही ब्याह कर लिया होता।
इस तरह डाँट रहे हो लाला, जैसे मैं तुम्हारी जोरू हूँ।
ख़बरदार, फिर कभी आँख दिखाई तो।
!” रामसुभग माथा पकड़कर बैठ गया।
ग़ुस्से और ग्लानि के मारे उसका सारा बदन जल रहा था, पर मुँह से एक शब्द भी न निकला।
उसने चादर खींचकर मुँह ढक लिया और भीतर-ही-भीतर उफनता-उबलता रहा।
और तब से पाँच बरस बीत गए।
आज पहली बार रामसुभग की चिट्ठी आई है कि वह कलकत्ते से गाँव आ रहा हैं।
ये पाँच बरस जाने नन्हों ने कैसे बिताए हैं।
रामसुभग उसी रात को लापता हो गया।
रोते-रोते नन्हों की आँखें सूज गईं।
मेरा कोई न होगा, मैं अकेली रहने के लिए ही जन्मी हूँ।
वह अपने को धिक्कारती, कलपती।
कभी मन पूछता— पर इसमें मेरी क्या ग़लती थी, मैं तो गादी देखने-भर चली गई थी, कौन नहीं गई थी वहाँ, मैंने क्या कर दिया था ऐसा।
हाँ, ग़लती ज़रूर थी।
मैं विधवा हूँ, उत्सव-तमाशा मेरे लिए नहीं है।
“बबुआ नहीं हैं क्या?” दूसरे दिन शाम को कमारी ने पूछा था, “देखो दुलहिन, मेरी बात मानो, सुभग से ब्याह कर लो, तुम्हारी जात मे यह मना भी नहीं है, कब तक ऐसे रहोगी।
” 
“चुप रह।
” नन्हों ने उसे बरज दिया था।
दूसरे ही क्षण वह शरम से गड़ गई थी।
जाने क्यों लोग मन के छुपे राज़ को भाँप लेते हैं।
जिसे जितना छिपाओ, उसे उतनी ही जल्दी लोग खींचकर सामने कर देते हैं।
“चुप तो रहूँगी दुलहिन, पर पछताओगी, ऐसा दूल्हा हाथ न आएगा।
वह ज़िंदगी-भर तुम्हारे लिए कुँवारा नहीं बैठा रहेगा, ऐसा मौक़ा हमेशा नहीं आता।
तुम्हारे बाबूजी ने तो उसी को देखा था, मिसरीलाल से तो ब्याह धोखे से हुआ।
” 

“मैं कहती हूँ चुप कर।
” नन्हों की आँखें डबडबा आई— “मेरी जिनगानी में धोखा ही लिखा है, तो उसे कौन मेट सकता है।
” 

कमारी सकपकाकर चुप हो गई।
आँसूओं की धार सँभालना उसके वश के बाहर था।
वह चुपचाप दरवाज़ा भेड़कर चली गई।
“नन्हों चाची, नन्हों चाच।
” दुकान से कोई लड़का चीख़ रहा था, नन्हों माची पर से उठी और दुकान की ओर लपककर चली।
क्या है रे— क्यों चीख़ रहा है ऐसे।
” 

“यह देखो, किसना बेर लेकर भाग रहा है।
” जन्नू ने हकलाते हुए कहा।
वह ललचाई आँखों से लाल-लाल बेरों से भरी टोकरी को देख रहा था।
“अच्छा, भाग रहा है तो भागने दे, तू भी ले और भाग यहाँ से, हल्ला मत मचाओ यहाँ।
” लड़के जेबों में बेर भर खिलखिलाते हुए बाहर चले गए।
नन्हों ने दरवाज़ा बंद कर लिया और रसोई में चली गई।
कलकत्ते की गाड़ी शाम सात बजे के क़रीब आती थी।
नन्हों आँगन में चारपाई डाले लेटी थी।
झिलँगी चारपाई थी, मूँज की।
पैरों में रेशों की चुभन अजीब लगती।
हवा पहले जैसी सर्द न थी।
हल्की गर्मी गुलाबी रंग की तरह हर झकोरे में समाई हुई थी।
नन्हों के खुले हुए काले बाल सिरहाने की पाटी से ज़मीन तक लटके हुए थे।
वह चुपचाप नीले आसमान के तारों को देख रही थी।
आँगन की पूर्वी दीवार की आड़ से शायद चाँद निकल रहा होगा, क्योंकि उजला-उजला ढेर-सा प्रकाश मुंडेरे की छाजन पर मिट्टी की पटरियों से टकराकर चमक रहा था।
साँकल खड़की।
“भौजी!” 

सुभग पाँच साल के बाद लौटा था।
नन्हों ने दरवाज़ा खोला।
सुभग था सामने।
अँधेरे में वह उसे देखती रही।
“आ जाओ” पंखुड़ियों के चिटकने जैसी आवाज़ सन्नाटे मे उभरकर खो गई।
दोनों बिलकुल ख़ामोश थे।
रामसुभग आँगन की चारपाई पर आकर बैठ गया।
एक अजीब सन्नाटा दोनों को घेरकर बैठ गया था।
खा-पीकर रामसुभग जब सोने के लिए अपनी चारपाई पर गया, तो माची खींचकर नन्हों उसके पास ही बैठ गई।
“क्यों बाबू, बहुत दिनों के बाद सुध ली।
” नन्हों ने ही बात शुरू की—“बहुत दुबले हो गए हो, बीमार तो नहीं थे?” 

“नहीं तो,” रामसुभग बोला— “पाँच साल तक तो भुलाने की कोशिश करता रहा भौजी, पर भूलता नहीं।
मैंने कई बार सोचा कि चलकर तुमसे माफ़ी माँग लें, पर हिम्मत न हुई।
अब की मैंने तय किया कि जो कहना है कह ही जाऊँ।
मैंने अनजाने में गलती कर दी भौजी।
मैं नहीं जानता था कि मेरी तनिक-सी ग़लती इतना फल देगी।
मैंने जो कुछ किया मिसरी भैया की ख़ुशी के लिए ही, पर कसूर तो है ही, चाहे वह जैसे भी मन से हो।
” रामसुभग ने ज़मीन पर देखते हुए कहा— “मेरे कसूर को तुम ही माफ़ कर सकती हो।
” 

“कसूर कैसा लाला, तुम जिसे कसूर कहते हो वह मेरे भाग्य का फल था।
तुम समझते हो कि बाबूजी को कुछ नहीं मालूम था।
मालूम तो उन्हें तभी हो गया जब डोला भेजने की बात हुई।
बिगड़ने वाली बात को सभी पहले से जान लेते हैं बाबू, जिनके पास बल है उसे नहीं होने देते; जो कमज़ोर हैं उसे धोखा कहकर छिपाते हैं।
बाबू को सब मालूम हो गया था, पर अच्छे घर के लिए जो चाहिए वह बाबू कहाँ से लाते! इसमें तुम तो एक बहाना बन गए, तुम्हारा क्या कसूर है इसमें।
” नन्हों ने आँचल से आँखें पोंछ ली।
रामसुभग बेवकूफ़ की तरह आँखें फाड़कर अँधेरे में नन्हों को देखता रहा।
“अच्छा बाबू, थके हो, सबेरे फिर बातें कर लूँगी।
” नन्हों उठकर अपने घर में चली गई।
रामसुभग तीन दिन तक रहा।
तीन दिनों में शायद ही वह दो-एक बार गाँव में घूमने गया।
दिन-रात नन्हों से बातें करना ही उसका काम था— दुनिया भर की बातें, कलकत्ते की, बाप की, माँ की, भाइयों और भौजाइयों की।
नन्हों रामसुभग को एक़दम बदली हुई लगती।
उसकी आँखो में अब पहले जैसी तीखी चमक नहीं थी, उसके स्थान पर ममता और स्नेह का जल भरा था।
अब वह एकटक सुनसान कोने को नहीं देखती थी, पर बरौनियों में नमी अब भी पहले जैसी ही थी।
नन्हों को इस नए रूप में देखकर सुभग का मन नई आशा से भरने लगा।
तो क्या यह सब हो जाएगा— क्या भाग्य की गणना फिर सही हो जाएगी? पर नन्हों से कुछ कह पाना उसके लिए सदा ही कठिन रहा है।
वह आज भी पिछली दो घटनाओं को भूला नहीं था, पर नन्हों भी तो ऐसी पहले न थी।
आज नन्हों को फिर पुरानी बातें याद आ रही हैं।
रैदास के गीत की वह पंक्ति न जाने फिर क्यों बार-बार याद आने लगी है! 

“जो तुम तोरहु तो हम नाहिं तोरहिं, तुम सों तोर कवन सो ज़ोरहि?” 

वह ख़ुश है, प्रसन्न है।
पर रामसुभग को चैन नहीं।
शायद चलने की बात करूँ तो वह कुछ खुल के कहेगी।
इसी आशा से उस दिन सुबह ही सुभग ने कहा— “भौजी, अब मैं गाँव जाऊँगा, आज रात वाली गाड़ी से।
” 

“क्यों बाबू, मन नहीं लग रहा है?” 

“मन तो लग रहा है।
पर।
” 

“अच्छा, ठीक है।
” 

रामसुभग इस उत्तर से कुछ समझ न सका।
वह मन-मारे अपने कमरे में बैठा रहा।
शायद चलते वक़्त कुछ कहे, शायद फिर लौट आने के लिए आग्रह करे।
शाम को अपना सामान बाँधकर जब सुभग तैयार हुआ, तो नन्हों अपने घर में से निकलकर आई।
“तैयारी हो गई लाला?” 

“हाँ।
” 

नन्हों ने आँचल से हाथ निकाला और रामसुभग की ओर हाथ बढ़ाकर 

कहा—“यह तुम्हारा रूमाल है लाला।
” 

रामसुभग काठ की तरह निश्चेष्ट हो गया—“पर इसे तो मैंने ‘मुँहदेखाई’ में दे दिया था भाभी!” 

“बाबू ने तुम्हारा मुँह देखकर मुझे अनदेखी सुहाग सौंपा था, तुम्हारी माँ ने उसी के अमर रहने के लिए रुपए दिए थे आशीर्वाद में।
बड़ों ने जो दिया उसे मैंने माथे पर ले लिया।
मैं कमज़ोर थी बाबू, भाग्य से हार गई।
पर आज तो मैं अपने पैरों पर खड़ी हूँ, आज मुझे तुम हारने मत दो।
तुम्हारा रूमाल मेरे पाँव बाँध देता है लाला, इसी से लौटा रही हूँ, बुरा न मानना।
रामसुभग ने धीरे से रूमाल ले लिया।
नन्हों उसका जाना भी देख न सकी।
आँखें जल में तैर रही थी।
दीए की लौ जटामासी के फूल की तरह कई फाँकों में बँट गई।
नन्हों ने किवाड़ तो बंद कर लिया, पर साँकल न चढ़ा सकी।
गर्मी के दिन थे।
बादशाह ने उसी फाल्गुन में सलीमा से नई शादी की थी।
सल्तनत के सब झंझटों से दूर रहकर नई दुलहिन के साथ प्रेम और आनन्द की कलोलें करने, वह सलीमा को लेकर कश्मीर के दौलतख़ाने में चले आए थे।
रात दूध में नहा रही थी।
दूर के पहाड़ों की चोटियाँ बर्फ़ से सफ़ेद होकर चाँदनी में बहार दिखा रही थीं।
आरामबाग़ के महलों के नीचे पहाड़ी नदी बल खाकर बह रही थी।
मोतीमहल के एक कमरे में शमादान जल रहा था, और उसकी खुली खिड़की के पास बैठी सलीमा रात का सौंदर्य निहार रही थी।
खुले हुए बाल उसकी फ़िरोज़ी रंग की ओढ़नी पर खेल रहे थे।
चिकन के काम से सजी और मोतियों से गुँथी हुई उस फ़िरोज़ी रंग की ओढ़नी पर, कसी हुई कमखाब की कुरती और पन्नों की कमरपेटी पर, अंगूर के बराबर बड़े मोतियों की माला झूम रही थी।
सलीमा का रंग भी मोती के समान था।
उसकी देह की गठन निराली थी।
संगमर्मर के समान पैरों में ज़री के काम के जूते पड़े थे, जिन पर दो हीरे धक्-धक् चमक रहे थे।
कमरे में एक कीमती ईरानी कालीन का फ़र्श बिछा था, जो पैर लगते ही हाथ भर धँस जाता था।
सुगंधित मसालों से बने हुए शमादान जल रहे थे।
कमरे में चार पूरे क़द के आईने लगे थे।
संगमर्मर के आधारों पर सोने-चाँदी के फूलदानों में ताज़े फूलों के गुलदस्ते रक्खे थे।
दीवारों और दरवाज़ों पर चतुराई से गुँथी हुई नागकेसर और चम्पे की मालाएँ झूल रही थीं, जिनकी सुगंध से कमरा महक रहा था।
कमरे में अनगिनत बहुमूल्य कारीगरों की देश-विदेश की वस्तुएँ क़रीने से सजी हुई थीं।
बादशाह दो दिन से शिकार को गए थे।
आज इतनी रात हो गई, अभी तक नहीं आए।
सलीमा चाँदनी में दूर तक आँखें बिछाए सवारों की गर्द देखती रही।
आख़िर उससे न रहा गया, वह खिड़की से उठकर, अनमनी-सी होकर मसनद पर आ बैठी।
उम्र और चिंता की गर्मी जब उससे सहन न हुई, तब उसने अपनी चिकन की ओढ़नी भी उतार फेंकी और आप ही आप झुँझलाकर बोली—’‘कुछ भी अच्छा नहीं लगता।
अब क्या करूँ?’‘ इसके बाद उसने पास रक्खी बीन उठा ली।
दो-चार उँगली चलाई, मगर स्वर न मिला।
उसने भुनभुनाकर कहा—’‘मर्दों की तरह यह भी मेरे वश में नहीं है।
’‘ सलीमा ने उकताकर उसे रखकर दस्तक दी।
एक बाँदी दस्तबस्ता हाज़िर हुई।
बाँदी अत्यन्त सुंदरी और कमसिन थी।
उसके सौंदर्य में एक गहरे विषाद की रेखा और नेत्रों में नैराश्य-स्याही थी।
उसे पास बैठने का हुक्म देकर सलीमा ने कहा—’‘साक़ी, तुझे बीन अच्छी लगती है या बाँसुरी?’‘ 

बाँदी ने नम्रता से कहा—’‘हुज़ूर जिसमें ख़ुश हों।
’‘ 

सलीमा ने कहा—‘‘पर तू किसमें ख़ुश है?’‘ 

बाँदी ने कंपित स्वर में कहा—’‘सरकार बाँदियों की ख़ुशी ही क्या?’‘ 

क्षण भर सलीमा ने बाँदी के मुँह की तरफ़ देखा—वैसा ही विषाद, निराशा और व्याकुलता का मिश्रण हो रहा था।
सलीमा ने कहा—’‘मैं क्या तुझे बाँदी की नज़र से देखती हूँ?’‘ 

‘‘नहीं, हज़रत की तो लौंडी पर ख़ास मेहरबानी है।
’‘ 

‘‘तब तू इतनी उदास, झिझकी हुई और एकांत में क्यों रहती है? जब से तू नौकर हुई है, ऐसा ही देखती हूँ! अपनी तकलीफ मुझसे तो कह प्यारी साक़ी।
’‘ 

इतना कहकर सलीमा ने उसके पास खिसक कर उसका हाथ पकड़ लिया।
बाँदी काँप गई, पर बोली नहीं।
सलीमा ने कहा—’‘क़समिया! तू अपना दर्द मुझ से कह! तू इतनी उदास क्यों रहती है?’‘ 

बाँदी ने कंपित स्वर में कहा—’‘हुज़ूर क्यों इतनी उदास रहती हैं?’‘ 

सलीमा ने कहा—’‘इधर जहाँपनाह कुछ कम आने लगे हैं।
इससे तबीयत ज़रा उदास रहती है।
’‘ 

बाँदी—’‘सरकार, प्यारी चीज़ न मिलने से इंसान को उदासी आ ही जाती है, अमीर और ग़रीब, सभी का दिल तो दिल ही है।
’‘ 

सलीमा हँसी।
उसने कहा—’‘समझी, अब तू किसी को चाहती है।
मुझे उसका नाम बता, उसके साथ तेरी शादी करा दूँगी।
’‘ 

साक़ी का सिर घूम गया।
एकाएक उसने बेग़म की आँखों से आँख मिलाकर कहा—’‘मैं आपको चाहती हूँ।
’‘ 

सलीमा हँसते-हँसते लोट गई।
उस मदमाती हँसी के वेग में उसने बाँदी का कंपन नहीं देखा।
बाँदी ने वंशी लेकर कहा—’‘क्या सुनाऊँ?’‘ 

बेग़म ने कहा—’‘ठहर, कमरा बहुत गर्म मालूम देता है।
इसके तमाम दरवाज़े और खिड़कियाँ खोल दे।
चिराग़ों को बुझा दे, चटख़ती चाँदनी का लुत्फ़ उठाने दे और फूल-मालाएँ मेरे पास रख दे।
’‘ 

बाँदी उठी।
सलीमा बोली—’‘सुन, पहले एक गिलास शरबत दे, बहुत प्यासी हूँ।
’‘ 

बाँदी ने सोने के गिलास में ख़ुशबूदार शरबत बेग़म के सामने ला धरा।
बेग़म ने कहा -’‘उफ़! यह तो बहुत गर्म है।
क्या इसमें गुलाब नहीं दिया?’‘ 

बाँदी ने नम्रता से कहा—’‘दिया तो है सरकार?’‘ 

‘‘अच्छा, इसमें थोड़ा-सा इस्तम्बोल और मिला।
’‘ 

साक़ी गिलास लेकर दूसरे कमरे में चली गई।
इस्तम्बोल मिलाया और भी एक चीज़ मिलाई।
फिर वह सुवासित मदिरा का पात्र बेग़म के सामने ला धरा।
एक ही साँस में उसे पीकर बेग़म ने कहा—’‘अच्छा, अब सुना।
तूने कहा कि मुझे प्यार करती है, सुना कोई प्यार का गाना सुना।
’‘ 

इतना कह और गिलास को गलीचे पर लुढ़काकर मदमाती मसनद पर ख़ुद लुढ़क गई, और रसभरे नेत्रों से साक़ी की ओर देखने लगी।
साक़ी ने वंशी का सुर मिलाकर गाना शुरू किया— 

“दुखवा मैं कासे कहूँ मोरी सजनी।
” 

बहुत देर तक साक़ी की वंशी और कंठ-ध्वनि कमरे में घूम-घूमकर रोती रही।
धीरे-धीरे साक़ी ख़ुद रोने लगी।
सलीमा मदिरा और यौवन के नशे में होकर झूमने लगी।
गीत खतम करके साक़ी ने देखा, सलीमा बेसुध पड़ी है।
शराब की तेज़ी से उसके गाल एकदम सुर्ख़ हो गए हैं और ताम्बूल-राग-रंजित होंठ रह-रहकर फड़क रहे हैं।
साँस की सुगंध से कमरा महक रहा है।
जैसे मंद पवन से कोमल पत्ती काँपने लगती है, उसी प्रकार सलीमा का वक्षस्थल धीरे-धीरे काँप रहा है।
प्रस्वेद की बूँदें ललाट पर दीपक के उज्ज्वल प्रकाश में मोतियों की तरह चमक रही हैं।
वंशी रखकर साक़ी क्षण भर बेग़म के पास आकर खड़ी हुई।
उसका शरीर काँपा, आँखें जलने लगीं, कंठ सूख गया।
वह घुटने के बल बैठकर बहुत धीरे-धीरे अपने आँचल से बेग़म के मुख का पसीना पोंछने लगी।
इसके बाद उसने झुककर बेग़म का मुँह चूम लिया।
इसके बाद ज्योंही उसने अचानक आँख उठाकर देखा, ख़ुद दीन-दुनियाँ के मालिक शाहजहाँ खड़े उसकी यह करतूत अचरज और क्रोध से देख रहे हैं।
साक़ी को साँप डस गया।
वह हतबुद्धि की तरह बादशाह का मुँह ताकने लगी।
बादशाह ने कहा—’‘तू कौन है, और यह क्या कर रही थी?’‘ 

साक़ी चुप खड़ी रही।
बादशाह ने कहा- ‘‘जवाब दे!’‘ 

साक़ी ने धीमे स्वर में कहा—’‘जहाँपनाह! कनीज़ अगर कुछ जवाब न दे तो?’‘ 

बादशाह सन्नाटे में आ गए।
बाँदी की इतनी स्पर्धा! 

उन्होंने कहा—’‘मेरी बात का जवाब नहीं? अच्छा, तुझे नंगी करके कोड़े लगाए जाएँगे।
’‘ 

साक़ी ने कंपित स्वर में कहा—’‘मैं मर्द हूँ!’‘ 

बादशाह की आँखों में सरसों फूल उठी, उन्होंने अग्निमय नेत्रों से सलीमा की ओर देखा।
वह बेसुध पड़ी सो रही थी।
उसी तरह उसका भरा यौवन खुला पड़ा था।
उसके मुँह से निकला, ‘‘उफ़ फ़ाहिशा।
’‘ और तत्काल उनका हाथ तलवार की मूठ पर गया।
फिर नीचे को उन्होंने घूमकर कहा—’‘दोज़ख़ के कुत्ते! तेरी यह मजाल!’‘ 

फिर कठोर स्वर से पुकारा—’‘मादूम!’‘ 

क्षण भर में एक भयंकर रूप वाली तातारी औरत बादशाह के सामने अदब से आ खड़ी हुई।
बादशाह ने हुक्म दिया—’‘इस मर्दूद को तहख़ाने में डाल दे, ताकि बिना खाए-पिए मर जाए।
’‘ 

मादूम ने अपने कर्कश हाथों में युवक का हाथ पकड़ा और ले चली।
थोड़ी देर में दोनों लोहे के एक मज़बूत दरवाज़े के पास आ खड़े हुए।
तातारी बाँदी ने चाबी निकालकर दरवाज़ा खोला और क़ैदी को भीतर ढकेल दिया।
कोठरी की गच क़ैदी का बोझा ऊपर पड़ते ही काँपती हुई नीचे को धसकने लगी।
प्रभात हुआ।
सलीमा की बेहोशी दूर हुई।
चौंककर उठ बैठी।
बाल सँवारे, ओढ़नी ठीक की और चोली के बटन कसने को आईने के सामने जा खड़ी हुई।
खिड़कियाँ बंद थीं।
सलीमा ने पुकारा—’‘साक़ी! प्यारी साक़ी! बड़ी गर्मी है, ज़रा खिड़की तो खोल दे।
निगोड़ी नींद ने तो आज ग़ज़ब ढा दिया।
शराब कुछ तेज़ थी।
’‘ 

किसी ने सलीमा की बात न सुनी।
सलीमा ने ज़रा ज़ोर से पुकारा—’‘साक़ी!’‘ 

जवाब न पाकर सलीमा हैरान हुई।
वह ख़ुद खिड़कियाँ खोलने लगी, मगर खिड़कियाँ बाहर से बंद थीं।
सलीमा ने विस्मय से मन ही मन कहा—’‘क्या बात है? लौंडियाँ सब क्या हुईं?’‘ 

वह द्वार की तरफ़ चली।
देखा, एक तातारी बाँदी नंगी तलवार लिए पहरे पर मुस्तैद खड़ी है।
बेग़म को देखते ही उसने सिर झुका लिया।
सलीमा ने क्रोध से कहा—’‘तुम लोग यहाँ क्यों हो?’‘ 

‘‘बादशाह के हुक्म से।
’‘ 

‘‘क्या बादशाह आ गए?’‘ 

‘‘जी, हाँ।
’‘ 

‘‘मुझे इत्तला क्यों नहीं की?’‘ 

‘‘हुक्म नहीं था।
’‘ 

‘‘बादशाह कहाँ हैं?’‘ 

‘‘ज़ीनतमहल के दौलतख़ाने पर।
’‘ 

सलीमा के मन में अभिमान हुआ।
उसने कहा—’‘ठीक है, ख़ूबसूरती की हाट में जिनका कारोबार है, मुहब्बत को क्या समझेंगे? तो अब ज़ीनतमहल की क़िस्मत खुली?’‘ 

तातारी स्त्री चुपचाप खड़ी रही।
सलीमा फिर बोली— 

‘‘मेरी साक़ी कहाँ है?’‘ 

‘‘क़ैद में।
’‘ 

‘‘क्यों?’‘ 

‘‘जहाँपनाह का हुक्म था।
’‘ 

‘‘उसका क़ुसूर क्या था?’‘ 

‘‘मैं अर्ज़ नहीं कर सकती।
’‘ 

‘‘क़ैदखाने की चाबी मुझे दे, मैं अभी उसे छुड़ाती हूँ।
’‘ 

‘‘आपको अपने कमरे से बाहर जाने का हुक्म नहीं है।
’‘ 

‘‘तब क्या मैं भी क़ैद हूँ?’‘ 

‘‘जी हाँ।
’‘ 

सलीमा की आँखों में आँसू भर आए।
वह लौटकर मसनद पर पड़ गई और फूट-फूटकर रोने लगी।
कुछ ठहरकर उसने एक ख़त लिखा—’‘हुज़ूर! मेरा क़ुसूर माफ़ फ़रमावें।
दिन भर की थकी होने से ऐसी बेसुध सो गई कि हुज़ूर के इस्तक़बाल में हाज़िर न रह सकी।
और मेरी उस प्यारी लौंडी की भी जाँबख़्शी की जाए।
उसने हुज़ूर के दौलतख़ाने में लौट आने की इत्तला मुझे वाजबी तौर पर न देकर बेशक भारी क़ुसूर किया है, मगर वह नई, कमसिन, ग़रीब और दुखिया है।
कनीज़ 

सलीमा।
’‘ 

चिट्ठी बादशाह के पास भेज दी गई।
बादशाह की तबीयत बहुत नासाज़ थी।
तमाम हिन्दुस्तान के बादशाह की औरत फ़ाहिशा निकले।
बादशाह अपनी आँखों से परपुरुष को उसका मुँह चूमते देख चुके थे।
वह ग़ुस्से से तलमला रहे थे और ग़म ग़लत करने को अंधाधुंध शराब पी रहे थे।
ज़ीनतमहल मौक़ा देखकर सौतियाडाह का बुख़ार निकाल रही थी।
तातारी बाँदी को देखकर बादशाह ने आगबबूला होकर कहा—’‘क्या लाई हो?’‘ 

बाँदी ने दस्तबस्ता अर्ज़ की—’‘ख़ुदाबन्द! सलीमा बीबी की अर्ज़ी है।
’‘ 

बादशाह ने ग़ुस्से से होंठ चबाकर कहा—’‘उससे कह दे कि मर जाए।
’‘ 

इसके बाद ख़त में एक ठोकर मारकर उन्होंने उधर से मुँह फेर लिया।
बाँदी लौट आई।
बादशाह का जवाब सुनकर सलीमा धरती पर बैठ गई।
उसने बाँदी को बाहर जाने का हुक्म दिया और दरवाज़ा बंद करके फूट-फूटकर रोई।
घंटों बीत गए, दिन छिपने लगा, सलीमा ने कहा—’‘हाय! बादशाहों की बेग़म होना भी बद-नसीबी है! इन्तज़ारी करते-करते आँख फूट जाए, मिन्नतें करते-करते जबान घिस जाए, अदब करते-करते जिस्म के टुकड़े-टुकड़े हो जाएँ, फिर भी इतनी-सी बात पर कि मैं ज़रा सो गई, उनके आने पर जाग न सकी, इतनी सज़ा? इतनी बेइज़्ज़ती?’‘ 

‘‘तब मैं बेग़म क्या हुई? ज़ीनत और बाँदियाँ सुनेंगी तो क्या कहेंगी? इस बेइज़्ज़ती के बाद मुँह दिखाने लायक़ कहाँ रही? अब तो मरना ही ठीक है।
अफ़सोस, मैं किसी ग़रीब की औरत क्यों न हुई!’‘ 

धीरे-धीरे स्त्रीत्व का तेज़ उसकी आत्मा में उदय हुआ।
गर्व और दृढ़ प्रतिज्ञा के चिह्न उसके नेत्रों में छा गए।
वह साँपनी की तरह चपेट खाकर उठ खड़ी हुई।
उसने एक और ख़त लिखा— 

‘‘दुनिया के मालिक! आपकी बीवी और कनीज़ होने की वजह से आपके हुक्म को मानकर मरती हूँ, इतनी बेइज़्ज़ती पाकर एक मलिका का मरना ही मुनासिब है, मगर इतने बड़े बादशाह को औरतों को इस क़दर नाचीज़ तो न समझना चाहिए कि अदना-सी बेवक़ूफ़ी की इतनी बड़ी सज़ा दी जाए।
मेरा क़ुसूर तो इतना ही था कि मैं बेख़बर सो गई थी।
ख़ैर, फिर एक बार हुज़ूर को देखने की ख़्वाहिश लेकर मरती हूँ।
मैं उस पाक परवरदिगार के पास जाकर अर्ज़ करुँगी कि वह मेरे शौहर को सलामत रक्खें।
सलीमा’‘ 

ख़त को इत्र से सुवासित करके ताज़े फूलों के एक गुलदस्ते में इस तरह रख दिया, जिससे किसी की उस पर नज़र न पड़ जाए।
इसके बाद उसने जवाहर की पेटी से एक बहुमूल्य अँगूठी निकाली और कुछ देर तक आँख गड़ा-गड़ाकर उसे देखती रही।
फिर उसे चाट गई।
बादशाह शाम की हवाख़ोरी को नज़र-बाग़ में टहल रहे थे।
दो-तीन खोजे घबराए हुए आए और चिट्ठी पेश करके अर्ज़ की—’‘हुज़ूर, ग़ज़ब हो गया।
सलीमा बीबी ने ज़हर खा लिया और वह मर रही हैं।
’‘ 

क्षण भर में बादशाह ने ख़त पढ़ लिया।
झपटे हुए महल में पहुँचे।
प्यारी दुलहिन सलीमा ज़मीन पर पड़ी है।
आँखें ललाट पर चढ़ गई हैं।
रंग कोयले के समान हो गया है।
बादशाह से रहा न गया।
उन्होंने घबराकर कहा—’‘हकीम, हकीम को बुलाओ!’‘ कई आदमी दौड़े।
बादशाह का शब्द सुनकर सलीमा ने उनकी तरफ़ देखा, और धीमे स्वर में कहा—’‘ज़हे क़िस्मत।
’‘ 

बादशाह ने नज़दीक बैठकर कहा—’‘सलीमा, बादशाह की बेग़म होकर तुम्हें यही लाज़िम था?’‘ 

सलीमा ने कष्ट से कहा—’‘हुज़ूर, मेरा क़ुसूर मामूली था।
’‘ 

बादशाह ने कड़े स्वर में कहा—’‘बदनसीब! शाही ज़नानख़ाने में मर्द को भेष बदलकर रखना मामूली क़ुसूर समझती है? कानों पर यक़ीन कभी न करता, मगर आँखों देखी को झूठ मान लूँ?’‘ 

जैसे हज़ारों बिच्छुओं के एक साथ डंक मारने से आदमी तड़पता है, उसी तरह तड़पकर सलीमा ने कहा—’‘क्या?’‘ 

बादशाह डरकर पीछे हट गए।
उन्होंने कहा—’‘सच कहो, इस वक़्त तुम ख़ुदा की राह पर हो, यह जवान कौन था?’‘ 

सलीमा ने अचकचाकर पूछा, ‘‘कौन जवान?’‘ 

बादशाह ने ग़ुस्से से कहा—’‘जिसे तुमने साक़ी बनाकर अपने पास रक्खा था?’‘ 

सलीमा ने घबराकर कहा—’‘हैं! क्या वह मर्द है?’‘ 

बादशाह—’‘तो क्या, तुम सचमुच यह बात नहीं जानती?’‘ 

सलीमा के मुँह से निकला—’‘या ख़ुदा।
’‘ 

फिर उसके नेत्रों से आँसू बहने लगे।
वह सब मामला समझ गई।
कुछ देर बाद बोली—’‘ख़ाविंद! तब तो कुछ शिकायत ही नहीं, इस क़ुसूर की तो यही सज़ा मुनासिब थी।
मेरी बदगुमानी माफ़ फ़रमाई जाए।
मैं अल्लाह के नाम पर पड़ी कहती हूँ, मुझे इस बात का कुछ भी पता नहीं है।
’‘ 

बादशाह का गला भर आया।
उन्होंने कहा—’‘तो प्यारी सलीमा, तुम बेक़ुसूर ही चलीं?’‘ बादशाह रोने लगे।
सलीमा ने उनका हाथ पकड़कर अपनी छाती पर रखकर कहा—’‘मालिक मेरे! जिसकी उम्मीद न थी, मरते वक़्त वह मज़ा मिल गया।
कहा-सुना माफ़ हो, एक अर्ज़ लौंडी की मंज़ूर हो।
’‘ 

बादशाह ने कहा—’‘जल्दी कहो, सलीमा?’‘ 

सलीमा ने साहस से कहा—’‘उस जवान को माफ़ कर देना।
’‘ 

इसके बाद सलीमा की आँखों से आँसू बह चले और थोड़ी ही देर में ठंडी हो गई।
बादशाह ने घुटनों के बल बैठकर उसका ललाट चूमा और फिर बालक की तरह रोने लगा।
ग़ज़ब के अँधेरे और सर्दी में युवक भूखा-प्यासा पड़ा था।
एकाएक घोर चीत्कार करके किवाड़ खुले।
प्रकाश के साथ ही एक गंभीर शब्द तहख़ाने में भर गया—’‘बदनसीब नौजवान, क्या होश-हवास में है?’‘ 

युवक ने तीव्र स्वर से पूछा—’‘कौन?’‘ 

जवाब मिला—’‘बादशाह।
’‘ 

युवक ने कुछ भी अदब किए बिना कहा—’‘यह जगह बादशाहों के लायक़ नहीं है—क्यों तशरीफ़ लाए हैं?’‘ 

‘‘तुम्हारी कैफ़ियत नहीं सुनी थी, उसे सुनने आया हूँ।
’‘ 

कुछ देर चुप रहकर युवक ने कहा—’‘सिर्फ़ सलीमा को झूठी बदनामी से बचाने के लिए कैफ़ियत देता हूँ, सुनिए सलीमा जब बच्ची थी, मैं उसके बाप का नौकर था।
तभी से मैं उसे प्यार करता था।
सलीमा भी प्यार करती थी; पर वह बचपन का प्यार था।
उम्र होने पर सलीमा परदे में रहने लगी और फिर वह शाहंशाह की बेग़म हुई, मगर मैं उसे भूल न सका।
पाँच साल तक पागल की तरह भटकता रहा।
अंत में भेष बदलकर बाँदी की नौकरी कर ली।
सिर्फ़ उसे देखते रहने और ख़िदमत करके दिन गुज़ार देने का इरादा था।
उस दिन उज्ज्वल चाँदनी, सुगंधित पुष्प-राशि, शराब की उत्तेजना और एकांत ने मुझे बेबस कर दिया।
उसके बाद मैंने आँचल से उसके मुख का पसीना पोंछा और मुँह चूम लिया।
मैं इतना ही ख़तावार हूँ।
सलीमा इसकी बाबत कुछ भी नहीं जानती।
’‘ 

बादशाह कुछ देर चुपचाप खड़े रहे।
उसके बाद वह दरवाज़े बंद किए बिना ही धीरे-धीरे चले गए।
सलीमा की मृत्यु को दस दिन बीत गए।
बादशाह सलीमा के कमरे में ही दिन-रात रहते हैं।
सामने नदी के उस पार, पेड़ों के झुरमुट में सलीमा की सफ़ेद क़ब्र बनी है।
जिस खिड़की के पास सलीमा बैठी उस दिन रात को बादशाह की प्रतीक्षा कर रही थी, उसी खिड़की में, उसी चौकी पर बैठे हुए बादशाह उसी तरह सलीमा की क़ब्र दिन-रात देखा करते हैं।
किसी को पास आने का हुक्म नहीं।
जब आधी रात हो जाती है, तो उस गंभीर रात्रि के सन्नाटे में एक मर्म-भेदिनी गीत-ध्वनि उठ खड़ी होती है।
बादशाह साफ़-साफ़ सुनते हैं, कोई करुण-कोमल स्वर में गा रहा है- 

‘‘दुखवा मैं कासे कहूँ मोरी सजनी!”
काशी जी के दशाश्वमेध घाट पर स्नान करके एक मनुष्य बड़ी व्यग्रता के साथ गोदौलिया की तरफ़ आ रहा था।
एक हाथ में मैली-सी तौलिया से लपेटी हुई भीगी धोती और दूसरे में सुरती की गोलियों की कई डिबियाँ और सुँघनी की एक पुड़िया थी।
उस समय दिन के ग्यारह बजे थे।
गोदौलिया की बाईं तरफ़ जो गली है, उसके भीतर एक और गली में थोड़ी दूर पर, एक टूटे मकान से पुराने मकान में वह जा घुसा।
मकान के पहले खंड में बहुत अँधेरा था, पर ऊपर की जगह मनुष्य के वासोपयोगी थी।
नवागत मनुष्य धड़धड़ाता हुआ ऊपर चढ़ गया।
वहाँ एक कोठरी में हाथ की चीजें रख दीं और ‘सीता! सीता' कहकर पुकारने लगा।
“क्या है?” कहती हुई एक दस बरस की बालिका आ खड़ी हुई।
तब उस पुरुष ने कहा, “सीता! ज़रा अपनी बहन को बुला ला।
” 

	“अच्छा,” कहकर सीता चली गई और कुछ देर में एक नवीना स्त्री आकर उपस्थित हुई।
उसे देखते ही पुरुष ने कहा, “लो, हम लोगों को तो आज ही जाना होगा।
” 

	इस बात को सुनकर स्त्री कुछ आश्चर्ययुक्त होकर और झुँझलाकर बोली, ''आज ही जाना होगा! यह क्यों? भला आज कैसे जाना हो सकेगा? ऐसा ही था तो सबेरे भैया से कह देते।
तुम तो जानते हो कि मुँह से कह दिया; बस छुट्टी हुई।
लड़की कभी विदा की होती तो मालूम पड़ता।
आज तो किसी सूरत में जाना नहीं हो सकता।
” 

	“तुम आज कहती हो! हमें तो अभी जाना है।
बात यह है कि आज ही नवलकिशोर कलकत्ते से आ रहे हैं।
आरे से अपनी नई बहू को भी साथ ला रहे हैं।
सो उन्होंने हमें आज ही जाने के लिए इसरार किया है।
हम सब लोग मोगलसराय से साथ ही इलाहाबाद चलेंगे।
उनका तार मुझे घर से निकलते ही मिला।
इसी से मैं झट नहा-धोकर लौट आया।
बस अब करना ही क्या है? कपड़ा-वपड़ा जो कुछ हो बाँध-बूँधकर, घंटे-भर में खा-पीकर, चली चलो।
जब हम तुम्हें विदा कराने आए ही हैं, तब कल के बदले आज ही सही।
” 

	“हाँ यह बात है! नवल जो चाहे करावें।
क्या एक ही गाड़ी में न जाने से दोस्ती में बट्टा लग जाएगा? अब तो किसी तरह रुकोगे नहीं, ज़रूर ही उनके साथ जाओगे।
पर मेरे तो नाकों दम आ जाएगी!” 

	''क्यों किस बात से ?” 

	''उनकी हँसी से और किससे! हँसी-ठट्ठा राह में अच्छी लगती है? उनकी हँसी मुझे नहीं भाती।
एक रोज़ मैं चौके में बैठी पूड़ियाँ काढ़ रही थी, कि इतने में न जाने कहाँ से आकर नवल चिल्लाने लगे-- ए बुआ! ए बुआ! देखा तुम्हारी बहू पूड़ियाँ खा रही है--मैं तो मारे शरम के मर-सी गई।
हाँ, भाभी जी ने बात उड़ा दी सही।
वह बोलीं, खाने दो, खाने-पहनने के लिए तो आई ही है।
पर मुझे उनकी हँसी बहुत बुरी लगी।
” 

	“बस इसी से उनके साथ नहीं जाना चाहतीं? अच्छा चलो, मैं नवल से कह दूंगा कि बेचारी कभी रोटी तक तो खाती ही नहीं, पूड़ी क्यों खाने लगी।
” इतना कहकर वंशीधर कोठरी के बाहर चले आए और बोले, “मैं तुम्हारे भैया के पास जाता हूँ।
तुम रो-रुलाकर तैयार हो जाना।
” 

	इतना सुनते ही जानकीदेई की आँखें भर आईं और असाढ़-सावन की ऐसी झड़ी लग गई।
(दो) 

	वंशीधर इलाहाबाद के रहने वाले हैं।
बनारस में ससुराल है।
स्त्री को विदा कराने आए हैं।
ससुराल में एक साले, साली और सास के सिवाय और कोई नहीं है।
नवलकिशोर इनके दूर के नाते में ममेरे भाई हैं।
पर दोनों में नाते से मित्रता का ख़याल अधिक है।
दोनों में गहरी मित्रता है।
दोनों एक जान, दो क़ालिब हैं।
उसी दिन वंशीधर का जाना स्थिर हो गया।
सीता, बहन के संग जाने के लिए रोने लगी।
माँ रोती-धोती लड़की को विदा की सामग्री इकट्ठी करने लगी।
जानकीदेई भी रोती-ही-रोती तैयार होने लगी।
कोई चीज़ भूलने पर धीमी आवाज़ से माँ को याद भी दिलाती गई।
एक बजने पर स्टेशन जाने का समय आया।
अब गाड़ी या इक्का लाने कौन जाए? ससुरालवालों की अवस्था अब आगे की-सी नहीं थी कि दो-दो, चार-चार नौकर-चाकर हर समय बने रहें।
सीता के बाप के न रहने से काम बिगड़ गया है।
पैसेवाले के यहाँ नौकर-चाकरों के सिवा और भी दो-चार खुशामदी घेरे रहते हैं।
छूछे को कौन पूछे? एक कहारिन है; सो भी इस समय कहीं गई है।
सालेराम की तबीयत अच्छी नहीं।
वह हर घड़ी बिछौने से बातें करते हैं।
तिस पर भी आप कहने लगे, “मैं ही धीरे-धीरे जाकर कोई सवारी ले आता हूँ।
नज़दीक तो है।
” 

	वंशीधर बोले, “नहीं, नहीं, तुम क्यों तकलीफ़ करोगे? मैं ही जाता हूँ।
” 

	जाते-जाते वंशीधर बिचारने लगे कि इक्के की सवारी तो भले घर की स्त्रियों के बैठने लायक़ नहीं होती, क्योंकि एक तो उतने ऊँचे पर चढ़ना पड़ता है।
दूसरे, पराए पुरुष के संग एक साथ बैठना पड़ता है।
मैं एक पालकी गाड़ी ही कर लूँ।
उसमें सब तरह का आराम रहता है।
पर जब गाड़ीवालों ने डेढ़ रुपया किराया माँगा, तब वंशीधर ने मन में कहा-- चलो इक्का ही सही।
पहुँचने से काम।
कुछ नवलकिशोर तो यहाँ साथ हैं नहीं।
इलाहाबाद में देखा जाएगा।
वंशीधर इक्का ले आए और जो कुछ असबाब था, इक्के पर रखकर आप भी बैठ गए।
जानकीदेई बड़ी विकलता से रोती हुई इक्के पर जा बैठी।
पर इस अस्थिर संसार में स्थिरता कहाँ? यहाँ कुछ भी स्थिर नहीं।
इक्का जैसे-जैसे आगे बढ़ता गया, वैसे-ही-वैसे जानकी की रुलाई भी कम होती गई।
सिकरौल के स्टेशन के पास पहुँचते-पहुँचते जानकी अपनी आँखें अच्छी तरह पोंछ चुकी थी।
दोनों चुपचाप चले जा रहे थे कि अचानक वंशीधर की नज़र अपनी धोती पर पड़ी; और “अरे एक बात तो हम भूल ही गए” कहकर पछता-सा उठे।
इक्केवाले के कान बचाकर जानकी ने पूछा, “क्या हुआ? क्या कोई ज़रूरी चीज़ भूल आए?” 

	“नहीं, एक देशी धोती पहनकर आना था, सो भूलकर विलायती ही पहिन आए।
नवल कट्टर स्वदेशी हुए हैं न? वह बंगालियों से भी बढ़ गए हैं।
देखेंगे दो-चार सुनाए बिना न रहेंगे।
और, बात भी ठीक है।
नाहक विलायती चीज़ें मोल लेकर क्यों रुपए की बरबादी की जाए? देशी लेने से भी दाम लगेगा सही; रहेगा तो देश ही में।
” 

	जानकी ज़रा भौहें टेढ़ी करके बोली, “ऊँह, धोती तो धोती, पहिनने से काम।
क्या यह बुरी है?” 

	इतने में स्टेशन के कुलियों ने आ घेरा।
वंशीधर एक कुली करके चले।
इतने में इक्केवाले ने कहा, ''इधर से टिकट लेते जाइए।
पुल के उस पार तो ड्योढ़े दरजे का टिकट मिलता है।
” 

	वंशीधर फिरकर बोले, “अगर ड्योढ़े दरजे ही का टिकट लूँ तो?” 

	इक्केवाला चुप हो गया।
“इक्के की सवारी देखकर इसने ऐसा कहा”—यह कहते हुए वंशीधर आगे बढ़े।
यथासमय रेल पर बैठकर वंशीधर राजघाट पार करके मुग़लसराय पहुँचे।
वहाँ पर पुल लाँघकर दूसरे प्लेटफ़ॉर्म पर जा बैठे।
आप नवल से मिलने की ख़ुशी में प्लेटफ़ॉर्म की इस छोर से उस छोर तक टहलते रहे।
देखते-देखते गाड़ी का धुआँ दिखलाई पड़ा।
मुसाफ़िर अपनी गठरी सँभालने लगे।
रेलदेवी भी अपनी चाल धीमी करती हुई गंभीरता से आ खड़ी हुई।
वंशीधर एक बार चलती गाड़ी ही में शुरू से आख़िर तक देख गए, पर नवल का कहीं पता नहीं।
वंशीधर फिर सब गाड़ियों को दोहरा गए, तेहरा गए; भीतर घुस-घुसकर एक-एक डिब्बे को देखा, किंतु नवल न मिले।
अंत को आप खिजला उठे और सोचने लगे कि मुझे तो वैसी चिट्ठी लिखी और आप न आया।
मुझे अच्छा उल्लू बनाया, अच्छा जाएँगे कहाँ? भेंट होने पर समझ लूँगा।
सबसे अधिक सोच तो इस बात का था कि जानकी सुनेगी तो ताने पर ताना मारेगी।
पर अब सोचने का समय नहीं।
रेल की बात ठहरी।
वंशीधर झट गए और जानकी को लाकर जनानी गाड़ी में बिठाया।
वह पूछने लगी, “नवल की बहू कहाँ है?” 

	“वह नहीं आए, कोई अटकाव हो गया।
” कहकर आप बग़ल वाले कमरे में जा बैठे।
टिकट तो ड्योढ़े का था, पर ड्योढ़े दरजे का कमरा कलकत्ते से आने वाले मुसाफ़िरों से भरा था।
इसलिए तीसरे ही दरजे में बैठना पड़ा।
जिस गाड़ी में वंशीधर बैठे थे, उसके सब कमरों में मिलाकर कुल दस ही बारह स्त्री-पुरुष थे।
समय पर गाड़ी छूटी।
नवल की बातें और न जाने क्या अगड़-बगड़ सोचते-सोचते गाड़ी कई स्टेशन पार करके मिरजापुर पहुँची।
(तीन) 

मिरजापुर में पेटराम की शिकायत शुरू हुई।
उसने सुझाया कि इलाहाबाद पहुँचने में अभी देरी है।
चलने के झंझट में अच्छी तरह उसकी पूजा किए बिना ही वंशीधर ने बनारस छोड़ा था।
इसलिए आप झट प्लेटफ़ॉर्म पर उतरे; और पानी के बंबे से हाथ-मुँह धोकर, एक खोमचेवाले से थोड़ी-सी ताज़ी पूड़ियाँ और मिठाई लेकर, निराले में बैठ आपने उन्हें ठिकाने पहुँचाया।
पीछे से जानकी की सुध आई।
सोचा कि पहले पूछ लें, तब कुछ मोल लेंगे, क्योंकि स्त्रियाँ नटखट होती हैं।
वह रेल पर खाना नहीं पसंद करतीं।
पूछने पर वही बात हुई।
तब वंशीधर लौटकर अपने कमरे में आ बैठे।
यदि वह चाहते तो वे इस समय ड्योढ़े में बैठ जाते, क्योंकि अब भीड़ कम हो गई थी।
पर उन्होंने कहा, थोड़ी देर के लिए कौन बखेड़ा करे।
वंशीधर अपने कमरे में बैठा तो दो-एक मुसाफ़िर अधिक दीख पड़े।
आगे वाले में से एक उतर भी गया था।
जो लोग थे सब तीसरे ही दरजे के योग्य ही जान पड़ते थे, अधिक सभ्य कोई थे तो वंशीधर ही थे।
उनके कमरे में पास वाली जगह में एक भले घर की स्त्री बैठी थी।
वह बेचारी सिर से पैर तक ओढ़े, सिर झुकाए, एक हाथ लंबा घूँघट काढ़े, कपड़े की गठरी-सी बनी बैठी थी।
वंशीधर ने सोचा इनके संग वाले भद्र पुरुष के आने पर उनके साथ बातचीत करके समय बिताएँगे।
एक-दो करके तीसरी घंटी बजी।
तब वह स्त्री कुछ अचकचाकर, थोड़ा-सा मुँह खोल जंगले के बाहर देखने लगी।
ज्यों ही गाड़ी छूटी, वह मानो काँप-सी उठी।
रेल का देना-लेना तो हो ही गया था।
अब उसको किसी की क्या परवाह, अपनी स्वाभाविक गति से चलने लगी।
प्लेटफ़ॉर्म पर भीड़ भी न थी।
केवल दो-चार आदमी रेल की अंतिम विदाई तक खड़े थे।
जब तक स्टेशन दिखलाई दिया तब तक वह बाहर ही देखती रही।
फिर अस्पष्ट स्वर से रोने लगी।
उस कमरे में तीन-चार प्रौढ़ा ग्रामीण स्त्रियाँ भी थीं।
एक, जो उनके पास ही थी, कहने लगी, “अरे इनकर मनई तो नाहीं आईलेन।
हो देख हो रोवल करथईन।
” 

	दूसरी, “अरे दुसर गाड़ी में बैठा होंइहैं।
” 

	पहली, “दुर वौरही! ई जनानी गाड़ी थोड़े है।
” 

	दूसरी, “तऊ हो भलू तो कहू।
” कहकर दूसरी भद्र महिला से पूछने लगी, कौने गाँव उतरबू बेटा! मीरजैपूरा चढ़ी हऊ न?” इसके जवाब में उसने जो कहा, वह सुन न सकी।
तब पहली बोली, ''हट हम पुंछिला न, हम कहा काहाँ उतरबू हो? आँय ईलाहाबास?” 

	दूसरी, “ईलाहाबास कौन गाँव ही गोइंयाँ?” 

	पहली, “अरे नाही जनलँ? पैयाग जी, जाहाँ मनइ मकर नाहाए जाला।
” 

	दूसरी, “भला पैयाग जी काहे न जानीथ; ले, कहैके नाहीं, तोहरे पंच के धरम से चार दाँई नहाए चुकी हंइ।
ऐसों हो सोमवारी, अउर गहन, दका, दका, लाग रहा तउन तोहरे काशी जी नाहाय गई रहे।
” 

	पहली, “आवै जाए के तो सब अऊते जात बटले बाटेन।
फुन यह साइत तो विचारो विपत में न पड़ल बाटिन।
हे हम पंचा हइ, राजघाट टिकस कटऊली, मोंगल के सरायं उतरलीह, होदे पुनः चढ़लीह।
” 

	दूसरी, “ऐसे एक दाँइ हम आवत रहे।
एक मिली औरो मोरे संघे रहीं।
द कौने टिसनीया पर उकर मलिकवा उतरे से कि जुरतंइहै गड़िया खुली।
अब भईया उः गरा फाड़-फाड़ नरियाय-ए साहब गड़िया खड़ी कर।
ए साहेब गड़िया तंनी खड़ी कर।
भला गड़िया दहिनाती काहै के खड़ी होय?” 

	पहली, “उ मेहररुवा बड़ी उजबक रहल।
भला केहू के चिल्लाए से रेलीऔ कहूँ खड़ी होला?” 

	इसकी इस बात पर कुल कमरेवाले हँस पड़े।
अब जितने पुरुष-स्त्रियाँ थीं, एक-से-एक अनोखी बातें कहकर अपने-अपने तजरुबे बयान करने लगीं।
बीच-बीच में उस अकेली अबला की स्थिति पर भी दुःख प्रकट करती जाती थीं।
तीसरी स्त्री बोली, “टीक्कसिया पल्ले बाय द नाही।
हे सहेबवा सुनि तो कलकत्ते ताँइ ले मसुलिया लेइ।
अरे इंहो तो नाही कि दूर से आवत रहलेन, फरागत के बदे उतरलेन।
” 

	चौथी, “हम तो इनके संगे के आदमी के देखबो ना किहा गोइयाँ।
” 

	तीसरी, “हम देखे रहली हो, मजेक टोपी दिहले रहलेन को!” 

	इस तरह उनकी बेसिर-पैर की बातें सुनते-सुनते वंशीधर ऊब उठे।
तब वह उन स्त्रियों से कहने लगे, “तुम तो नाहक उन्हें और भी डरा रही हो।
ज़रूर इलाहाबाद तार गया होगा और दूसरी गाड़ी से वे भी वहाँ पहुँच जाएँगे।
मैं भी इलाहाबाद ही जा रहा हूँ।
मेरे संग भी स्त्रियाँ हैं।
जो ऐसा ही है तो दूसरी गाड़ी के आने तक मैं स्टेशन ही पर ठहरा रहूँगा।
तुम लोगों में से कोई प्रयाग उतरे तो थोड़ी देर के लिए स्टेशन पर ठहर जाना।
इनको अकेले छोड़ देना उचित नहीं।
यदि पता मालूम हो जाएगा तो मैं इन्हें इनके ठहरने के स्थान पर भी पहुँचा दूंगा।
” 

	वंशीधर की इन बातों से उन स्त्रियों की वाक्यधारा दूसरी ओर बह चली, “हाँ यह बात तो आप भली कही।
नाही भइया! हम पंचे काहिके केहुसे कुछ कही।
अरे एक के एक करत न बाय तो दुनिया चलत कैसे बाय?” इत्यादि ज्ञान-गाथा होने लगी।
कोई-कोई उस बेचारी को सहारा मिलते देख ख़ुश हुए और कोई-कोई नाराज़ भी हुए।
क्यों, सो मैं आपसे नहीं बतला सकती।
उस गाड़ी में जितने मनुष्य थे सभी ने इस विषय में कुछ-न-कुछ कह डाला था।
पिछली सीट में केवल एक स्त्री, जो फरासीसी छींट की दुलाई ओढ़े अकेली बैठी थी, कुछ नहीं बोली।
कभी-कभी घूँघट के भीतर से एक आँख निकालकर वंशीधर की ओर ताक देती थी और सामना हो जाने पर फिर मुँह फेर लेती थी।
वंशीधर सोचने लगे कि यह क्या बात है? देखने में तो यह भले घर की मालूम होती है, पर आचरण इसका अच्छा नहीं।
गाड़ी इलाहाबाद के पास पहुँचने को हुई।
वंशीधर उस स्त्री को धीरज दिलाकर आकाश-पाताल सोचने लगे।
यदि तार से कोई खबर न आई होगी तो दूसरी गाड़ी तक स्टेशन पर ही ठहरना पड़ेगा और जो उससे भी कोई न आया तो क्या करूँगा? जो हो गाड़ी नैनी से छूट गई।
अब उन अशिक्षिता स्त्रियों ने फिर मुँह खोला, “क भईया, जो केहु बिन टिक्कस के आवत होय तो ओकर का सजाय होला? अरे ओंका ई नाहीं चाहत रहा कि मेहरारू के तो बैठा दिहलेन, अउर अपुआ तऊन टिक्कस लेइ के चल दिहलेन।
” 

	किसी-किसी आदमी ने यहाँ तक दौड़ मारी कि रात को वंशीधर इसके जेवर छीनकर रफूचक्कर हो जाएँगे।
उस गाड़ी में एक लाठीवाला भी था।
उसने खुल्लम-खुल्ला कहा, “का बाबू जी! कुछ हमरो साझा?” 

	उसकी बात पर वंशीधर क्रोध से लाल हो गए।
उन्होंने उसे खूब धमकाया।
उस समय तो वह चुप हो गया, पर यदि इलाहाबाद उतरता तो वंशीधर से बदला लिए बिना न रहता।
(चार) 

	वंशीधर इलाहाबाद में उतरे।
एक बुढ़िया को भी वहीं उतरना था।
उससे उन्होंने कहा, “उनको भी अपने संग उतार लो।
” फिर इस बुढ़िया को उस स्त्री के पास बिठाकर आप जानकी को उतारने गए।
जानकी से सब हाल कहने पर वह बोली, “अरे, जाने भी दो, किस बखेड़े में पड़े हो।
” पर वंशीधर ने न माना।
जानकी को और उस भद्र महिला को एक ठिकाने बिठाकर आप स्टेशन मास्टर के पास गए।
वंशीधर के जाते ही बुढ़िया, जिसे उन्होंने रखवाली के लिए छोड़ा था, किसी बहाने से भाग गई।
स्टेशन मास्टर से पूछने पर मालूम हुआ कि कोई तार नहीं आया।
अब तो वंशीधर बड़े असमंजस में पड़े।
टिकट के लिए बखेड़ा होगा, क्योंकि वह स्त्री बेटिकट है।
लौटकर आए तो किसी को न पाया, “अरे यह सब कहाँ गईं?” यह कहकर चारों तरफ़ देखने लगे।
कहीं पता नहीं।
इस पर वंशीधर घबराए।
आज कैसी बुरी साइत में घर से निकले कि एक के बाद दूसरी आफ़त में फँसते चले आ रहे हैं।
इतने में अपने सामने उस दुलाईवाली को आते देखा।
“तू ही उन स्त्रियों को कहीं ले गई है।
” इतना कहना था कि दुलाई से मुँह खोलकर नवलकिशोर खिलखिला उठे।
“अरे यह क्या? सब तुम्हारी ही करतूत है! अब मैं समझ गया।
कैसा गज़ब तुमने किया है? ऐसी हँसी मुझे नहीं अच्छी लगती।
मालूम होता है कि वह तुम्हारी ही बहू थी।
अच्छा तो वे लोग गई कहाँ?” 

	“वे लोग तो पालकी गाड़ी में बैठी हैं।
तुम भी चलो।
” 

	“नहीं मैं सब हाल सुन लूँगा तब चलूँगा।
हाँ, ये तो कहो, तुम मिरजापुर में कहाँ से आ निकले?” 

	“मिरजापुर नहीं मैं तो कलकत्ते से, बल्कि मुग़लसराय से, तुम्हारे साथ चला आ रहा हूँ।
तुम जब मुग़लसराय में मेरे लिए चक्कर लगाते थे, तब मैं ड्यौढ़े दरजे में ऊपरवाले बेंच पर लेटे तुम्हारा तमाशा देख रहा था।
फिर मिरजापुर में तुम पेट के धंधे में लगे थे, मैं तुम्हारे पास से निकल गया पर तुमने न देखा।
मैं तुम्हारी गाड़ी में जा बैठा।
सोचा कि तुम्हारे आने पर प्रकट होऊँगा।
फिर थोड़ा और देख लें, करते-करते यहाँ तक नौबत पहुँची।
अच्छा अब चलो, जो हुआ उसे माफ़ करो।
” 

	यह सुन वंशीधर प्रसन्न हो गए।
दोनों मित्रों में बड़े प्रेम से बातचीत होने लगी।
वंशीधर बोले, “मेरे ऊपर जो कुछ बीती सो बीती पर वह बेचारी, जो तुम्हारे गुणवान के संग पहली ही बार रेल से आ रही थी, बहुत ही तंग हुई।
उसे तो तुमने नाहक रुलाया।
वह बहुत ही डर गई।
” 

“नहीं जी! डर किस बात का था? हम, तुम दोनों गाड़ी में न थे?” 

	“हाँ, पर, यदि मैं स्टेशन मास्टर से इत्तला कर देता तो बखेड़ा खड़ा हो जाता न?” 

	“अरे तो क्या, मैं मर थोड़े ही गया था! चार हाथ की दुलाई की बिसात ही कितनी?” 

	इसी तरह बातचीत करते-करते दोनों गाड़ी के पास आए।
देखा तो दोनों मित्र-वधुओं में खूब हँसी हो रही थी।
जानकी कह रही थी, “अरे, तुम जानो क्या! इन लोगों की हँसी ऐसी ही होती है।
हँसी में किसी के प्राण भी निकल जाएँ तो इन्हें दया न आवे।
” 

	खैर, दोनों मित्र अपनी-अपनी घरवाली को ले राज़ी-ख़ुशी घर पहुँचे और मुझे भी उनकी ये राम-कहानी लिखने से छुट्टी मिली।
तब मैं ऐसी नहीं थी।
लोग समझते हैं मैं सदा की ऐसी ही हूँ—मोटी, चौड़ी, भारी-भरकम, क्षितिज की परिधि को चीरकर अनंत को शांत बनाती, संसार के एक सिरे से लेकर दूसरे सिरे तक लेटी हुई।
वह पुराना इतिहास है।
कोई क्या जाने! 

तब मैं न तो इतनी लंबी थी, न इतनी चौड़ी।
न चेहरे पर ईंटों की सुर्ख़ी की ललाई थी, न शरीर पर कंकड़ों के गहने।
मेरे दाएँ-बाएँ वृक्षों की जो ये कतारें देख रहे हो, वे भी नहीं थी, न फुटपाथ था, न बिजली के खंभे।
अप्सराओं की-सी सजी न ये दुकानें थीं, न अंगूठी के नगीने की तरह ये पार्क।
तब मैं एक छोटी-सी पगडंडी थी—दुबली, पतली, सुकुमार, नटखट! 

कब से मैं हूँ, इसकी तो याद नहीं आती; किंतु ऐसा जान पड़ता है कि अमराई के इस पार की कोई तरुणी नदी से जल लाने के लिए उस पार गई होगी; जैसे किसी छोटी-सी नगण्य घटना के बाद किसी प्रथा का जन्म हो जाता है और उसके बाद फिर एक धर्म भी निकल पड़ता है।
उसी तरह एक तरुणी के जल भर लाने के बाद गाँव की सारी तरुणियाँ घड़े में जल लेकर भटकती, इठलाती एक ही पथ से आती रही होंगी और फिर वहीं से मेरे जीवन की कहानी बह निकली।
मेरे अतीत के आकाश के दो तारे अब भी मेरे जीवन के सूनेपन की अँधियारी में झलमला रहे हैं।
यों तो सारी अमराई, सारा गाँव मेरे परिचितों से भरा था, किंतु घनिष्ठता थी केवल दो जनों से, एक बट दादा और दूसरा था रामी का कुँआ।
बट दादा अमराई के सभी वृक्षों में बूढ़े थे और सभी उन्हें श्रद्धा और आदर से बट दादा कहा करते थे।
थे तो वे वृद्ध, लेकिन उनका हृदय बालकों से भी सरल और युवकों से भी सरस था।
वे अमराई के कुलपति थे।
उनमें तपस्वियों का तेज़ भी था और गृहस्थों की कोमलता भी।
उनकी सघन छाया के नीचे लेटकर बीते हुए युगों की वेदना और आह्लाद से भरी कहानियाँ सुनना, रिमझिम-रिमझिम वर्षा में उनकी टहनियों में लुककर बैठ पक्षियों की सरस बरसाती का मज़ा लूटना आज भी याद करके मैं विह्वल हो उठती हूँ।
ठीक इन्हीं से सटा हुआ रामी का कुँआ था—पक्का, ठोस, सजल, स्वच्छ, गंभीर, उदार।
साँझ-सबेरे गाँव की स्त्रियाँ झन-झन करती आती और अमराई को अपने कल-कंठ से मुखरित करके कुएँ से पानी भरकर मुझे भिगोती हुई, रौंदती हुई चली जाती।
मेरी चढ़ती हुई जवानी का आदि भी इन्हीं से होता है, मध्य भी इन्हीं से और अंत भी इन्हीं से।
भूलने की चेष्टा करने पर भी क्या कभी मैं इन्हें भूल सकती हूँ? 

मनुष्य के जीवन का इतिहास प्रायः अपने सगों से नहीं परायों से बनता है।
ऐसा क्यों होता है समझ में नहीं आता, किंतु देखा जाता है कि अकस्मात कभी की सुनी हुई बोली, किंचितमात्र देखा हुआ स्वरूप, घड़ी-दो-घड़ी का परिचय, जीवन के इतिहास की अमर घटना, स्मृति की अमूल्य निधि बनकर रह जाते हैं और अपने सगों का समस्त समाज अपने जीवन का सारा वातावरण कमल के पत्ते के चारों ओर के पानी की तरह छल-छल करते रह जाते हैं, उछल-उछलकर आते हैं, बह जाते हैं।
टिक नहीं पाते।
मैं सोचती हूँ ऐसा क्यों होता है? पर समझ नहीं पाती।
जेठ के दिन थे।
अलस दुपहरी।
गर्म हवा अमराई के वृक्षों में लुढ़कती फिरती थी।
बट दादा ऊँघ रहे थे।
एक वृक्ष में लिपटी हुई दो लताओं में झगड़ा हो रहा था।
मैं तन्मय हो उनका झगड़ा सुन रही थी, इतने में ही कुएँ ने पूछा- पगडंडी, सो गई क्या? 

'नहीं तो'—मैंने कहा- इन लताओं का झगड़ा करना सुन रही हूँ।
कुएँ ने हँसकर पूछा- बात क्या है? 

मैंने कहा- कुछ नहीं, नाहक़ का झगड़ा है—दोनों मूर्ख हैं।
कुएँ ने हँसकर कहा- संसार में मूर्ख कोई नहीं होता, परिस्थिति सबको मूर्ख बनाती है।
इस अमराई में तुम अकेली हो, कल एक और पगडंडी बन जाए तो क्या यह संभव नहीं कि फिर तुम दोनों झगड़ने लग जाओ? 

मैं तिनक गई।
बोली- साधारण बात में भी मेरा ज़िक्र खींच लाने का तुम्हें क्या अधिकार है? 

कुएँ ने पूछा- उन्हें मूर्ख कहने का तुम्हें क्या अधिकार है? 

मैंने कहा- मैं सौ बार कहूँगी, हज़ार बार कहूँगी, वे दोनों मूर्ख हैं, तुम भी मूर्ख हो, सब मूर्ख हैं? 

इतने में ही बट दादा भी जग पड़े, बोले- किसको मूर्ख बना रही है? बात रुक गई, कुआँ चुप हो गया।
दो दिन तक बोल-चाल बंद रही।
मैंने जान-बूझकर उससे झगड़ा क्यों किया, इसे वह समझ नहीं पाया।
इसलिए मुझे संताप भी हुआ और ग्लानि भी।
स्त्री प्रेम से विह्वल हो जाती है और अपने उच्छ्वासित हृदय के उद्गारों को जब निरुद्ध नहीं कर पाती, तब वह झगड़ा करती है।
स्त्री का सबसे बड़ा बल है रोना, उसकी सबसे बड़ी कला है झगड़ा करना।
झगड़ा करके तिनकना, रूठकर रोना, फिर दूसरे को रुलाकर मान जाना, नारी-हृदय का प्रियतम विषय है।
पुरुष चाहे कितना भी पढ़ा-लिखा हो, साहित्यिक हो, दार्शनिक हो, तत्वज्ञानी हो, यदि वह इतनी सीधी-सीधी बात नहीं समझ पाता तो सचमुच मूर्ख है।
यह घटना कुछ नई नहीं थी, नित्य की थी।
कोई छोटी-सी बात लेकर हम झगड़ पड़ते, आपस में कुछ कह-सुन देते, फिर हफ़्तों एक-दूसरे से नहीं बोलते।
किंतु वह बात जिसके लिए मैं सब कुछ करती, सारा झगड़ा खड़ा करती, कभी नहीं होती।
कुआँ मुझे कभी नहीं मनाता था।
अंत में हारकर मुझे ही बोलना पड़ता, तब वह बोलने लगता मानो कुछ हुआ ही नहीं।
मैं मन ही मन सोचती यह कैसा विचित्र जीव है कि न तो इसे रूठने से कोई वेदना होती है और न मनाने से कोई आह्लाद।
स्वयं भी नहीं रूठता, केवल चुप हो रहता है।
बोलती हूँ तो फिर बोलने लगता है जैसे कुछ हुआ ही नहीं।
हे ईश्वर! अपनी रचना की हृदयहीनता की सारी थैली क्या मेरे ही लिए खोल रखी है? 

इस घटना पर मैंने विशेष ध्यान नहीं दिया, किंतु वह बात रह-रहकर मेरे कानों में गूँज उठती- ‘इस अमराई में तुम अकेली हो, कल एक पगडंडी और बन जाए तो क्या यह संभव नहीं कि फिर तुम दोनों भी झगड़ने लग जाओ?' इसका प्रतिवाद मैंने कैसे किया? उससे झगड़ा किया, उसे मूर्ख बनाया।
कुआँ समझता है कि मैं स्त्री हूँ और स्त्री-जाति की कमज़ोरी मेरी भी कमज़ोरी है और इसका प्रतिवाद करने के बदले में स्वयं उसके तर्क का प्रतिपादन कर देती हूँ, फिर मूर्ख मैं हुई या वह? 

मुझे रह-रहकर अपनी निर्बलता पर क्रोध आ जाता।
यदि उसे मेरे लिए कोई सहानुभूति नहीं, मेरे रूठने की कोई चिंता नहीं, मुझे मनाने का आग्रह नहीं तो फिर मैं क्यों उसके लिए मरने लगी।
यदि वह हृदयहीन है तो मैं भी हृदयहीन बन सकती हूँ।
यदि वह आत्म-निग्रह कर सकता है तो मैं भी अपने-आप पर संयम रखना सीख सकती हूँ।
मैंने क़सम खाई कि फिर उससे रूठूँगी ही नहीं और यदि रूठूँगी तो फिर बोलूँगी नहीं चाहे जो भी हो, प्रेम के लिए स्त्रीत्व को कलंकित नहीं करूँगी।
एक दिन की बात है।
आश्विन का महीना था।
बरसात अभी-अभी बीती थी।
न कीचड़ था, न धूल।
छोटी-हरी घासों और जंगली फूलों के बीच में होकर मैं अमराई के इस पार से उस पार तक लेटी थी।
इस सघन हरियाली के बीच में मुझे देखकर जान पड़ता मानो किसी कुमारी कन्या का सीमंत हो।
शरद मेरे अंग-अंग में प्रतिबिंबित हो रहा था।
मैं कुछ सोच रही थी, सहसा कुएँ ने कहा- पगडंडी, सुनती हो? 

मैंने अन्यमनस्क-सी होकर कहा- कहो।
उसने कहा- तुम दिनों-दिन मोटी होती जा रही हो।
मैं कुछ भी नहीं बोली।
कुछ ठहरकर वह फिर बोला- तुम पहले जब दुबली थी, अच्छी लगती थी।
मैंने कहा- अगर मैं मोटी हो गई हूँ, तो केवल तुम्हें अच्छी लगने के लिए मैं दुबली होने की नहीं।
कुएँ ने कहा- यह तो मैंने कहा नहीं कि दुबली होकर तुम मुझे अच्छी लगोगी।
मैंने पूछा- तब तुमने कहा क्या? 

उसने कहा- कवियों का कहना है कि दुबलापन स्त्रियों के सौंदर्य को बढ़ा देता है।
मोटी होने से तुम कवियों की सौंदर्य की परिभाषा से दूर हट जाओगी।
मैंने खीझकर पूछा- तुम तो अपने को कवि नहीं समझते न? 

उसने कहा- बिलकुल नहीं।
मैंने पूछा- फिर मोटी हो जाने पर मैं कवियों को अच्छी लगूँगी या बुरी, उससे तुम्हें मतलब? 

उसने शांत भाव से कहा कुछ भी नहीं, केवल यही कि मैं उस परिभाषा को जानता हूँ और उसे तुम्हें भी बतला देना अपना कर्तव्य समझता हूँ।
मैने गंभीर होकर कहा- धन्यवाद।
स्त्री यदि वह सचमुच स्त्री है तो सब कुछ सह सकती है पर अपने रूप का तिरस्कार नहीं सह सकती।
स्त्री चाहे घोर कुरूपा हो फिर भी पुरुष को उसे कुरूपा कहने का कोई नैतिक अधिकार नहीं।
स्त्री का स्त्रीत्व ही संसार का सबसे महान सौंदर्य है।
उसके प्रति असुंदरता का संकेत करना भी उसके स्त्रीत्व को अपमानित करना है।
स्त्री के स्वरूप का उपहास करना वैसा ही है जैसा पुरुष को कायर कहना।
मैं समझ गई कि कुआँ मुझ पर मार्मिक आघात कर रहा है, नहीं उपहास करना चाहता है।
मैंने मन-ही-मन प्रतिज्ञा की कि चाहे अंत जो भी हो, मैं भी नाज़ से युद्ध प्रारंभ करूँगी।
उसी दिन रात को चाँदनी खिली थी।
रजनीगंधा के सौरभ से अमराई मस्त होकर झूम रही थी।
बट दादा पक्षियों को सुलाकर अपने भी सोने का उपक्रम कर रहे थे।
बोले- सो गई बेटी? 

मैंने कहा- नहीं दादा, ऐसी चाँदनी क्या सदा रहती है? मेरे तो जी में आता है कि जीवन-भर ऐसे ही लेटे-लेटे चाँद को देखती रहूँ।
इतने ही में कुआँ बोला- दादा, अमराई में ब्याह के गीत अभी से गाने शुरू करवा दो।
दादा ने पूछा- कैसा ब्याह? 

उसने कहा- देखते नहीं, प्रेम का पहला चरण प्रारंभ हो गया है, दूसरे चरण में कविताएँ बनेंगी, तीसरे चरण में पागलपन का अभिनय होगा, चौथे चरण में सगाई हो जाएगी।
मुझे मन-ही-मन गुदगुदी-सी जान पड़ने लगी।
सोचा, आज इसे खिझाऊँगी।
मैंने हँसकर कहा- दादा, देखो, अपने-अपने भाग्य की बात है।
ईश्वर ने तुम्हें इतना ऊँचा बनाया है।
तुम अपनी असंख्य अंजलियों से सूर्य और चंद्रमा की किरणों का अजस्र पान करते हो और किसी एकांत से आती हुई वायु मे अनंत स्नान करके विस्तृताकाश में सिर उठाकर प्रकृति की अनंत विभूतियों का अनुशीलन करते हो।
नक्षत्रों से भरी हुई रात में शत-शत पक्षियों को गोद में लिए हुए तुम चंद्रलोक की कहानी सुना करते हो, उषा और गोधूलि नित्य तुम्हें स्नेह से चूम लिया करते हैं, प्रकृति का अनंत भंडार तुम्हारे लिए उन्मुक्त हैं।
मैं तुम्हारे जैसी ऊँची तो नहीं हूँ फिर भी दूर तक फैली हूँ।
वसुंधरा अपनी सुषमा मेरे सामने बिखेर देती है, आकाश सूर्य और चंद्रमा की किरणों का जाल मेरे ऊपर फैला देता है।
बसंत की मादकता, सावन की सजल हरियाली और शरद की स्वच्छ सुषमा मेरे जीवन में स्फूर्ति प्रदान करती हैं।
मैं केवल जीती ही नहीं जीवन का उपभोग भी करती हूँ।
किंतु मुझे दु:ख उन लोगों को देखकर होता है जिन्हें न तो सूर्य का प्रकाश मिलता है, न चंद्रमा की किरणें, अंधकार ही जिनके जीवन की भित्ति है और सूनापन ही जिनकी एक कहानी।
वे आकाश को उतना ही बड़ा समझते हैं जितना उनके भीतर समाता है, वसुंधरा को उतनी ही दूर तक समझते हैं, जितना वे देख सकते हैं।
दादा उनका अस्तित्व कैसा दयनीय है, तुमने कभी सोचा है? 

दादा कुछ नहीं बोले, शायद सो गए थे।
लेकिन कुआँ बोला- सुन रहे हो, दादा! पगडंडी कितना सच कह रही है।
ऐसे लोगों से अधिक दयनीय जीवन किसका होगा? कुछ दिन पहले मैं भी यही सोचा करता था, किंतु मुझे जान पड़ा कि संसार में और भी अधिक दयनीय जीवन हो सकता है।
ईश्वर ने जिसे सूर्य और चंद्रमा के आलोक से वंचित रखा, आकाश का विस्तार और वसुंधरा का वैभव जिसे देखने नहीं दिया, उस पर दया करके कम-से-कम उसे एक ऐसी चीज़ दे दी जिससे यह संसार का उपकार कर सकता है, जिसे वह अपना कह सकता है, जिसके द्वारा वह संसार का किसी-न-किसी रूप में लक्ष्य बन सकता है।
किंतु उससे अधिक दयनीय तो वे हैं जिनके सामने सृष्टि का सारा वैभव बिखरा पड़ा है, किंतु जिनके पास अपना कहने को कुछ भी नहीं, रेखागणित की रेखा की तरह उनका अस्तित्व तो है, किंतु उनकी मुटाई, लम्बाई, चौड़ाई सब कुछ काल्पनिक है।
उनका अस्तित्व किसी दूसरे के अस्तित्व में अंतर्निहित है! वे सभी के साधन हैं, किंतु लक्ष्य किसी के भी नहीं।
ऐसे लोग भी दुनिया में हैं।
दादा, क्या उन पर तुम्हें दया नहीं आती? 

दादा विलकुल सो गए थे।
मैंने तैश में आकर कहा- रामी के कुआँ, यदि तुम समझते हो कि तुम संसार के लक्ष्य हो और मैं केवल साधन-मात्र तो यह तुम्हारी भूल है।
संसार में जो कुछ है साधन ही है, लक्ष्य कुछ भी नहीं।
लक्ष्य शब्द मनुष्य की उलझी हुई कल्पना का फल है।
लक्ष्य एक भावना-मात्र है, स्थूल और प्रत्यक्ष रूप में जिस किसी का अस्तित्व है, वह साधन ही है, चाहे जिस रूप में हो।
कुएँ ने गंभीर स्वर में कहा- तुमने मेरा पूरा नाम लेकर पुकारा इसके लिए धन्यवाद! मैं उत्तर में केवल दो बातें कहूँगा।
पहली तो यह कि हमारा और तुम्हारा कोई अपना झगड़ा नहीं है, मैं समझता हूँ व्यक्तिगत रूप से न तुमने मुझे कुछ कहा है, न मैं तुम्हें कुछ कह रहा हूँ।
दूसरी बात यह है कि जैसा तुम कह रही हो लक्ष्य और साधन में प्राकारिक अंतर न होते हुए भी पारिमाणिक अंतर है।
संसार में लक्ष्य नाम की कोई चीज़ नहीं।
ठीक है यहाँ जो कुछ है किसी-न-किसी रूप में साधन ही है, यह भी ठीक है।
फिर भी मानना पड़ेगा कि साधनों में कुछ साधन ऐसी अवस्था में हैं जिन्हें साधन के अतिरिक्त दूसरा कुछ कहा ही नहीं जा सकता और कुछ साधन ऐसी अवस्था में पहुँच गए हैं जिन्हें संसार अपनी सुविधा के लिए लक्ष्य ही कहना अधिक उपयुक्त समझता है।
इसका प्रत्यक्ष स्थूल प्रमाण यह है कि कुछ लोगों के यहाँ संसार आता है, हाथ फैलाकर कुछ माँगता है और फिर चला जाता है।
संसार की स्थूल व्यावहारिक भाषा में वे तो हुए लक्ष्य और कुछ लोग ऐसे हैं जिनके यहाँ संसार आता है, किंतु इसलिए नहीं कि वह उनसे कुछ लेना चाहता है बल्कि इसलिए कि उनके द्वारा वह अपने लक्ष्य के पास पहुँच सकता है।
तुम्हारी सूक्ष्म दार्शनिक भाषा में ऐसे लोग हुए साधन।
समझी? 

मैं कुछ कहना ही चाहती थी कि उसने रोक दिया, कहा- देखो, तुम्हारी चाँदनी डूब गई, अब तो सो सकती हो या नहीं? 

कुछ दिन और बीते।
मेरे प्रेम की आग पर आत्माभिमान की राख पड़ने लगी।
कुआँ संसार का लक्ष्य है, मैं केवल एक साधन हूँ।
फिर मेरा उसका प्रेम कैसे हो सकता है।
मैं कभी-कभी सोचती प्रेम में प्रतियोगिता कैसी? मान लो, वह संसार में सब कुछ है और मैं कुछ भी नहीं, फिर भी क्या यह यथेष्ट कारण है कि यदि मैं उससे प्रेम करूँ तो वह उसका प्रतिदान न दे? कुआँ अपने सांसारिक महत्त्व के गर्व में चूर है।
वह समझता है कि उसके सामने मैं इतनी तुच्छ हूँ कि मुझसे प्रेम करना तो दूर रहा, भर-मुँह बोलना भी पाप है।
वह मुझसे घृणा करता है, मेरा उपहास करता है, बात-बात में मुझे नीचा दिखाना चाहता है।
बर्बर पुरुष जाति! 

मैं दिनों-दिन उससे दूर हटने की चेष्टा करने लगी।
उसके सामीप्य में मेरा दम घुटने लगा।
वह महत्त्वशाली है, संसार उसके सामने भिखारी बनकर आता है और मैं? मेरा तो कोई अस्तित्व ही नहीं, किसी लक्ष्य तक पहुँचने का एक साधन-मात्र हूँ।
मेरी उसकी क्या तुलना? 

साँझ-सबेरे गाँव की स्त्रियाँ आती और पानी भर ले जाती।
अलस दुपहरी में पथिक अमराई में विश्राम करने के लिए आते और कुएँ के पानी में सत्तू सानकर खाते फिर थोड़ी देर वृक्षों के नीचे लेटकर अपनी राह चले जाते।
गाँव के छोटे-छोटे लड़के अमराई में आकर फल तोड़ते, कुएँ से पानी खींचते और फिर फल खाकर मुँह-हाथ धोकर चले जाते।
जहाँ देखो, उसी की चर्चा, उसी की बात।
मैं अपनी नगण्यता पर मन-ही-मन कुढ़कर जली-सी जाती।
मुझे जान पड़ता मानो संसार मेरा उपहास कर रहा है, आकाश मेरा तिरस्कार कर रहा है, पृथ्वी मेरी अवहेलना कर रही है।
मेरा अस्तित्व रेखागणित की रेखाओं और बिंदुओं का अस्तित्व है।
मैं सबकी हूँ पर मेरा कोई नहीं, मैं भी अपनी नहीं, केवल संसार को किसी लक्ष्य तक पहुँचाने के लिए साधन-सी बनकर जी रही हूँ।
मुझे यहाँ से हटना ही पड़ेगा।
चाहे जहाँ भी जाऊँ, जाऊँगी ज़रूर।
हृदय की शांति की खोज में वन-वन भटकूँगी, वसुंधरा के एक छोर से लेकर दूसरे छोर तक के अनंत विस्तार को छान डालूँगी, यदि कहीं शांति नहीं मिली तो किसी मरुभूमि की विशाल सैकत राशि में जाकर विलीन हो जाऊँगी, या किसी विजन पर्वत-माला की अँधेरी गुफ़ा में जाकर सो रहूँगी, फिर भी यहाँ न रहूँगी।
वहाँ से मैं हटने का उपक्रम करने लगी।
आधी रात थी।
चाँदनी और अंधकार अमराई के वृक्षों के नीचे गाढ़ालिंगन में बंधे सो रहे थे।
मुझे उस रात की सारी बातें अब भी याद हैं, मानो अभी कल ही की हो।
मैं अपने अतीत जीवन की कितनी ही छोटी-छोटी स्मृतियाँ सहेज रही थी।
इतने में कुएँ ने पुकारा- पगडंडी! 

निशीथ के सूनेपन में उसकी आवाज़ गूँज उठी? मैं चौंक पड़ी।
इतने दिनों के बाद आज कुआँ मुझे पुकार रहा है, मेरा कौतूहल उमड़ने लगा।
मैंने कहा- क्या है? 

कुआँ थोड़ी देर चुप रहा, फिर पुकारा- पगडंडी! 

शायद उसने मेरा बोलना सुना ही नहीं।
मुझे आश्चर्य होने लगा, क्या आज कोई अभिनय होगा? मैंने संयत स्वर में कहा- क्या है? 

कुआँ बोला- पगडंडी, मैं तुमसे एक बात पूछना चाहता हूँ।
मैंने कहा- पूछो।
वह बोला- शायद तुम यहाँ से कहीं जा रही हो? 

उस समय बिजली भी गिर पड़ती तो मुझे उतना आश्चर्य न होता।
इसे कैसे मालूम हुआ? यदि मान लूँ कि किसी तरह मालूम भी हो गया तो फिर इसे क्या मतलब? मैं क्षण-भर में ही न जाने क्या-क्या सोच गई, कितने ही भावों से मेरा हृदय उथल-पुथल हो उठा, किंतु मैंने सारा आवेग रोककर उदासीन स्वर में कहा- हाँ! 

कुआँ थोड़ी देर चुप रहा, फिर बोला- तुम इस अमराई से जा रही हो, अच्छा है।
मैं बहुत प्रसन्न हूँ।
मैं कुछ उत्तर देने जा रही थी, तब तक उसने रोक दिया- ठहरो, मेरी बात सुन लो।
जब तुम पहले-पहल यहाँ आई थी तब जितना प्रसन्न मैं हुआ, उतना और कोई नहीं।
आज जब तुम यहाँ से जा रही हो, तब भी जितनी ख़ुशी मुझे हो रही है, उतनी और किसी को नहीं।
तुम इसका कारण जानती हो? 

मैं कुछ नहीं बोली।
वह कहने लगा- मैं तुम्हें किसी दिन कहने वाला ही था! तुमने स्वयं जाने का निश्चय कर लिया।
यह और भी अच्छा हुआ।
मैंने अन्यमनस्क-सी कहा- संसार में जो कुछ होता है, अच्छा होता है।
कुआँ बोला- पगडंडी, तुम यहाँ से जा रही हो, संभावना यही है कि फिर तुम कभी लौटकर नहीं आओगी।
तुम्हारे जाने के पहले मैं तुमसे अपने हृदय की एक बात, एक चिरसचित बात कहूँगा, सुनोगी तो? 

मेरे हृदय में उस समय दो धाराएँ बह रही थीं—एक संशय की, दूसरी विस्मय की।
फिर भी इतना है कि संशय से अधिक मुझे विस्मय ही हुआ।
मैंने सारा कौतूहल दबाकर कहा- कहते जाओ।
कुआँ कहने लगा- मुझे अधिक कुछ नहीं कहना है।
केवल दो बातें हैं।
मैंने तुमसे कभी नहीं कहा था।
इसका कारण यह है कि अब तक कहने का समय नहीं आया था।
तुम अब जा रही हो, जान पड़ता है वह समय आ गया, इसलिए कह रहा हूँ।
थोड़ा रुककर, फिर अपने स्वाभाविक दार्शनिक ढंग से उसने कहना शुरू किया- 

पहली बात यह है कि तुम्हारे प्रति अगाध प्रेम होते हुए भी आज तक मैंने ज़ाहिर क्यों नहीं होने दिया।
मुझे याद है जिस दिन आकाश के ज्योतिष्पथ की तरह तुम पहले-पहल इस अमराई में आकर बिछ गईं, उस दिन मैंने दादा से पूछा- दादा, यह कौन है? दादा ने विनोद से कहा- तुम्हारी बहू! मैं झेंप गया।
तब से लेकर आज तक एक युग बीत गया! कितने बसंत आए, कितनी बरसातें आईं, इस अमराई की सघन छाया में हम दोनों ने कितनी कहानियाँ सुनी, कितने गीत सुनकर फिर भूल गए और कितनी बार हम आपस में लड़े-झगड़े हैं।
इस अतीत जीवन की छोटी-से-छोटी घटना भी मेरे स्मृति-पट पर अमर-रेखा बनकर खिंच गई है और उन टेढ़ी-मेढ़ी रेखाओं को जोड़कर जो अक्षर बनते हैं उसका एक मात्र अर्थ यही निकलता है कि इस अमराई में छोटी, पतली-सी जो एक पगडंडी है, उस पगडंडी के सूने उपेक्षित जीवन का जो निष्कर्ष है वह किसी एक युग या एक देश का नहीं, विश्व-भर के अनंतकाल के लिए आलोक-स्तंभ बन सकता है।
वह न रहे, किंतु उसकी कृपा युग-युग तक कल्पना-लोक के विस्तृताकाश में स्त्रीत्व का आदर्श बन आकाश-दीप-सी झिलमिलाती रहेगी।
किंतु इतना होते हुए भी आज तक मैंने तुमसे कभी कुछ कहा क्यों नहीं? 

इतना ही नहीं, मैंने अब तक तुम्हारे प्रति केवल उदासीनता और कठोरता के भाव ही प्रकाशित किए।
नीरस उपेक्षा, आलोचनात्मक विनोद, इसके अतिरिक्त मुझे याद नहीं मैं और भी तुम्हें कुछ दे सका हूँ या नहीं।
किंतु क्यों? केवल एक ही कारण था।
पगडंडी, मैं तुम्हें जानता था, तुम्हारे हृदय को अच्छी तरह पहचानता था।
मैं तुम्हारे जीवन का दार्शनिक अध्ययन कर रहा था।
मैं जानता था संसार के कल्याण के किस अभिप्राय को लेकर तुम्हारे जीवन का निर्माण हुआ है।
मैं जानता था किस लक्ष्य को लेकर विश्व की रचनात्मक शक्ति ने तुम्हें स्वर्ग से लाकर इस अमराई की घासों और पत्ती की सेज पर सुला दिया है।
मैं यह भी जानता था कि तुम्हारे अवतरण का जो अंतर्निहित अभिप्राय है, वह किस पथ पर चलकर तुम अधिक-से-अधिक प्राप्त कर सकती हो।
जिस महान उद्देश्य को लेकर तुम जन्मी हो, उसे मैं जानता हूँ, इच्छा रहते हुए भी मैं तुम्हारी कोई सहायता नहीं कर सकता।
किंतु हाँ, एक बात कर सकता हूँ।
गायक अपनी तान को आरोह-अवरोह के बीच में नचाता हुआ ले जाकर सम पर बिठा देता है।
सुनने वाले उसे सहायता नहीं दे सकते फिर भी अंत में सम पर एक बार सिर हिला देते हैं।
तान लौटकर घर आ गई, सबका सिर हिल गया।
पगडंडी, अपने जीवन के उच्चादर्श को तुम्हें अकेले ही निभाना पड़ेगा, मैं केवल इतना ही कर सकूँगा कि जिस दिन तुम्हारे जीवन की तान लौटकर घर आ जाएगी, उस दिन उस संगीत में अपने को बहाकर सिर हिला दूँगा! तुम्हारे जीवन-संगीत के सम पर अपने को निछावर कर दूँगा, बस।
प्रेम से स्वर्ग मिलता है, किंतु उससे भी ऊँचा, उससे भी पवित्र एक स्थान है।
उसका वही पथ है जिस पर तुम जा रही हो, सेवा।
प्रेम सभी कर सकते हैं, किंतु सेवा सभी नहीं कर सकते।
प्रेम करना संसार का स्वभाव है, किंतु सेवा एक साधना है।
प्रेम हृदय की सारी कोमल भावनाओं का आकुंचन है, सेवा उनका प्रसार।
प्रेम में स्वयं लक्ष्य बनकर अपना एक कोई लक्ष्य बनाना पड़ता है, सेवा में अपने को संसार का साधन बनाकर संसार को अपनी साधनाओं की तपोभूमि बना देना पड़ता है।
प्रेम यज्ञ है और सेवा तपस्या।
प्रेम से प्रेमिक मिलता है और सेवा से ईश्वर।
जन्म से लेकर आज तक तुम सेवा के पथ पर ही रही हो और अब भी उत्तरोत्तर उसी पर आगे बढ़ती जा रही हो।
तुम्हारे मार्ग में जो सबसे वड़ा विघ्न बनकर खड़ा हो सकता है वह है प्रेम।
प्रेम मनुष्यत्व है और सेवा देवत्व।
तुम्हारी आत्मा स्वर्गिक होते हुए भी तुम्हारा शरीर भौतिक है।
आत्मा और शरीर का द्वंद्व संसार की अमर कहानी है।
बसंत जब अपना मधु-कलश पृथ्वी पर उड़ेल देता है, वर्षा जब वन-वन में हरियाली बिखरा देती है, शरद् के शुभ्राभ्र-खंड जब आकाश में तैरने लगते हैं, तब आत्मा की साधनाओं में शरीर छोटे-छोटे सपने छींट देता है, सामवेद की मधुर गंभीर ध्वनि में मेघ-मल्लार की मस्तानी ताने भीन जाती हैं, सोमरस में कादंब की बूँदें चू पड़ती हैं, कैलाश में बसंत आ जाता है।
यह बहुत पुरानी कथा है।
युग-युगांतर से यही होता आया है और यही होता रहेगा।
फिर भी सभी इसे भूल जाते हैं।
आँखे झप जाती हैं, तपस्या के शुभ्र प्रत्यूष में अनुराग की अरुण उषा छिटक पड़ती है, साधना की बर्फ़ गलने लगती है, लगन की आग मँझाने लगती है, हृदय की एकांतता में किसी की छाया घुस पड़ती है, जागृति में अंगड़ाई भर जाती है, स्वप्नों में मादकता भीन जाती है, और।
और जब आँखें खुलती हैं तब कहीं कुछ नहीं रहता।
फिर से नई कहानी शुरू होती है—नई यात्रा होती है, नया प्रस्थान होता है, इसी तरह यह संसार चलता है।
आत्मा के ऊपर शरीर का सबसे बड़ा प्रभाव है संशय।
जब संसार में सभी किसी-न-किसी से प्रेम करते हैं, सभी का कोई-न-कोई एक अपना है, जब किसी से प्रेम करना, किसी के प्रेम का पात्र बनना प्राणिमात्र का अधिकार है, तब फिर मैं—केवल मैं ही—क्यों इससे वंचित रहूँ? यह जीव की अमर समस्या है, शाश्वत प्रश्न है।
किंतु सत्य क्या है, लोग यह समझने की बहुत कम चेष्टा करते हैं।
जिनके पैर हैं वे ज़मीन पर चलते है, किंतु जिन्हे पंख मिले हैं यदि वे भी ज़मीन पर ही चले तो यह अपनी शक्तियों का दुरुपयोग है।
जिन्हें ईश्वर ने आकाश में उड़ने के लिए बनाया है, उनके लिए पृथ्वी पर चलना अपने महत्व की उपेक्षा करना है, अपने आपको भूलना है।
प्रेम करने की योग्यता सबमें है, किंतु सेवा करने की शक्ति किसी-किसी को ही मिलती है।
सेवा करने की योग्यता रखना दंड नहीं, ईश्वर का आशीर्वाद है जिसे ईश्वर ने संसार में अकेला बनाया है, धन-वैभव नहीं दिया है, सुख में प्रसन्न होने वाला और दुःख में गले लगाकर रोने वाला साथी नहीं दिया है, संसार के शब्दों में जिसे उसने दुखिया बनाया है, उसके जीवन में उसने एक महान अभिप्राय भर दिया है, शक्ति का एक अमर, स्रोत, बेचैनी की तड़फड़ाती हुई आँधी, उसके अंतर में संजोकर रख दी है।
हो सकता है वह इसे न समझे, शायद संसार भी इसे न समझे; फिर भी वह नहीं है, ऐसी बात नहीं; वह है, आवश्यकता है केवल उसे समझने की।
पगडंडी, तुम ईश्वर की उन्हीं रचनाओं में से एक हो।
तुम्हारा निर्माण इसलिए नहीं हुआ है कि तुम एक की होकर रहो, एक के लिए जियो और एक के लिए मरो।
नहीं, तुम पृथ्वी पर एक बहुत बड़ा उद्देश्य लेकर आई हो।
जेठ की धधकती हुई लू में, भादों की अजस्त्र वर्षा में और शिशिर के तुषार-पात में इसी तरह लेटी रहकर तुम्हें असंख्य मनुष्यों को घर से बाहर और बाहर से घर पहुँचाना पड़ेगा।
सभ्यता के विस्तार के लिए, जीवन के सौख्य के लिए, संसार के कल्याण के लिए, तुम्हें बड़ा-से-बड़ा त्याग करना पड़ेगा।
तुम्हारा कोई नहीं है, इसलिए कि सभी तुम्हारे हैं, तुम किसी की नहीं हो, इसलिए कि तुम सभी की हो।
तुम अपने जीवन का उपभोग नहीं करती हो, तुम विश्व की अक्षय विभूति हो।
आज के पहले मैंने तुमसे कभी कुछ नहीं कहा था, कारण यह था—पगडंडी, मेरी स्पष्टवादिता को क्षमा करना कि तुम्हारी आत्मा सोई हुई थी,केवल शरीर जगा था।
तुम नहीं समझती थी कि तुम कौन हो, किसलिए यहाँ आई हो, तुम संसार के पुराने पथ पर चलना चाहती थी।
आज, चाहे जिस कारण से हो तुम्हें अपने वर्तमान जीवन से असंतोष हो गया है, तुम्हें अपने से घृणा हो आई है।
आज तुम अनंत में कूदने जा रही हो, संसार में कुछ करने जा रही हो, तुम्हारी आत्मा जग उठी है।
इन बातों को कहने का मुझे आज ही अवसर मिला है।
पगडंडी, तुम ऐसा न समझना कि मैं तुमसे स्नेह नहीं करता, उससे भी अधिक मैं तुम्हारी पूजा करता हूँ।
फिर भी अपने व्यक्तित्व को तुम्हारे पथ में खड़ा करके मैं तुम्हारी आत्मा की प्रगति को रोकना नहीं चाहता।
मैं तुम्हारी चेतना में अपनी छाया डालकर उसे मलिन नहीं करना चाहता।
तुम्हारी संगीत-लहरी में अपवादी स्वर बनकर उसे बेसुरा बनाना नहीं चाहता।
मैं बड़े उल्लास से तुम्हें यहाँ से विदा करता हूँ।
जाओ—संसार में जहाँ तुम्हारा अधिक उपयोग हो सके, वहाँ जाओ और अपने जीवन को सार्थक बनाओ यही मेरी कामना है, यही मेरा संदेश है, यही मेरा।
क्षमा करना।
आशीर्वाद है।
केवल एक बात और कहनी है।
मेरी हृदयहीनता को भूल जाना—हो सके तो क्षमा कर देना।
मेरे भी हृदय है, उसमें भी थोड़ा रस है, पर मैंने जान-बूझकर उसे सुखा दिया, उसे आँखों में नहीं आने दिया, ओठों पर से पोंछ डाला।
तुम्हारे कर्तव्य-पथ को मैं अपने आँसुओं से गीला नहीं बनाना चाहता—पगडंडी, मेरी कथा समझने की कोशिश करना, यदि न समझ पाओ तो।
तो फिर सब कुछ भूल जाना।
संसार तुम्हारी राह देख रहा है, अनंत तुम्हारी प्रतीक्षा कर रहा है।
जाओ, अपना कर्तव्य पालन करो।
संसार तुम्हें कुचले तो तड़पना नहीं, भूल जाए तो सिसकना नहीं? भूले हुए पथिकों को घर पहुँचा देना जो घर छोड़कर विदेश जाना चाहते हों उनकी सहायता करना।
जब तक जीना, ख़ुश रहना, कभी किसी के लिए रोना नहीं और—एक बात और—यदि तुम्हारे हृदय में कभी प्रेम की भावना आ जाए तो कोशिश करके अपने अस्तित्व का सारा बल लगाकर उसे निकाल डालना।
यदि न निकाल सको तो फिर वहाँ से कहीं दूर—बहुत दूर—चली जाना।
पगडंडी! विदा! तुम अपने ज्योतिर्मय भविष्य में अपने धुंधले अतीत को डुबो देना।
सब कुछ भूल जाना—बट दादा और रामी के कुआँ को भी भूल जाना! केवल यही याद रखना कि तुम कौन हो और तुम्हारा कर्तव्य क्या है—बस जाओ, विदा!—ईश्वर तुम्हें बल दे।
कुआँ चुप हो गया।
आधी रात की स्वप्निल नीरवता में जान पड़ता था, उसका स्वर अब भी गूंज रहा हो, शब्द अंतरिक्ष में अब भी घुमड़ते फिरते हो।
मैं कुछ बोल नहीं सकी, सोच भी नहीं सकी।
तन्द्रा-सी छा गई, काठ-सा मार गया।
उसके अंतिम शब्द अर्द्धरात्रि के शून्य अंधकार में बिजली के अक्षरों में मानो चारों ओर लिखे हुए से उग रहे थे—बस जाओ, विदा, ईश्वर तुम्हें बल दे।
ठीक-ठीक याद नहीं आता, कितने दिन हुए, फिर भी एक युग-सा बीत गया।
मेरी आँखों के सामने वह स्वरूप आज भी रह-रहकर नाच उठता है, कानों में वे शब्द अब भी रह-रहकर गूंज उठते हैं।
अब मैं राजधानी का राजमार्ग हूँ।
दोनों ओर सहेलियों की तरह दो फुट-पाथ हैं, धूप और वर्षा से बचाने के लिए दोनों ओर वृक्षों की क़तारें हैं, रौशनी के लिए बिजली के खंभे हैं, और न-जाने विभव-विलास की कितनी चीज़ें हैं।
नित्य मेरा शृंगार होता है, मेरी देख-रेख में हज़ारों रुपये ख़र्च किए जाते हैं, राजमहिषी की तरह मेरा सत्कार होता है, जहाँ तक दृष्टि जाती है—बस, मैं ही मैं हूँ।
उत्तरदायित्व भी कम नहीं है।
मैं शहर की धमनी हूँ, इसका रक्त-प्रवाह मुझी से होकर चारों ओर दौड़ता है।
मैं सभ्यता का स्तंभ हूँ, राज-सत्ता का प्राण हूँ।
इतनी भीड़ रहती है कि सोचने की फ़ुर्सत भी नहीं मिलती।
जनसमुद्र की अनंत लहरें मुझे कुचलती हुई एक ओर से दूसरी ओर निकल जाती हैं, मैं उफ़ तक नहीं करती।
इतनी भीड़ में मुझे अपना कहने वाला एक भी नहीं, एक क्षण के लिए भी मेरा होने वाला कोई नहीं।
मेरे जलते हुए निर्विश्राम जीवन पर सहानुभूति की दो बूँद छिड़क दे, ऐसा कोई नहीं।
फिर भी मैं व्यथित नहीं होती, ख़ुश रहने की कोशिश करती हूँ।
वेदना के शोलों पर मुस्कुराहट की राख बिखेरती रहती हूँ, ओठों में हृदय को छिपाए रखती हूँ।
जहाँ तक होता है, उसने जो कुछ कहा था, सब करती हूँ।
केवल एक ही बात नहीं होती, उसे भूल नहीं पाती! 

अमराई की छाया में घासों और पत्तों पर वह जीवन, पक्षियों के गाने, लताओं का झगड़ा, बट दादा की कहानियाँ, और।
और क्या कहूँ? कितनी बातें हैं जो भुलाई नहीं जा सकती? मेरे जीवन-संगीत की तान लौटकर सम पर आती है, आकर फिर लौट जाती है, पर किसी का सिर नहीं हिलता? 

यह पुराना इतिहास है।
कोई क्या जाने? एक समय था जब मैं ऐसी नहीं थी।
लड़के पर जवानी आती देख जब्बार के बाप ने पड़ोस के गाँव में एक लड़की तजवीज़ कर ली।
लेकिन जब्बार ने हस्बा की लड़की शब्बू को जो पानी भर कर लौटते देखा, तो उसकी सुध-बुध जाती रही।
जैसे कथा कहानी में कहा जाता है कि शाहज़ादा नदी में बहता हुआ सोने का एक बाल देख सोने के केशधारी सुंदरी के प्रेम से आहत महल की अटारी में उपवास कर लेट गया था; बहुत कुछ वैसा ही हाल जब्बार का भी हुआ।
मुँह से तो कुछ कह न सका पर शिथिल शरीर, चेहरे का रंग उड़ा हुआ, कुछ खोया-खोया सा वह रहने लगा।
माँ-बाप ने उसकी हालत देखकर सलाह की।
मुँह-दर-मुँह नहीं पर उसे सुना दिया कि ब्याह जल्दी ही उसका हो जाएगा।
लड़की भी बच्चा नहीं, बिलकुल जवान है।
शमसल की बड़ी बेटी जहुन्ना आस-पास के चार गावों में एक ही लड़की है।
पानी का बड़ा मटका सिर पर उठाकर धमकती दो मील चली जाती है।
घर भर का काम सँभालती है अभी से! यहाँ आ जाएगी तो जब्बार की माँ को भी चैन मिलेगा।
बूढ़ी हो गई बेचारी।
पर जब्बार को इससे कुछ तसल्ली न हुई।
वह अक्सर लंबी-लंबी आहे खींचकर चुपचाप पड़ा रहता।
एक रोज़ माँ ने आँखों में आँसू भर अपनी क़सम घराकर पूछा—तो उसने सच कह दिया।
जहुन्ना की बात सुनने से भी उसने इनकार करके कहा—यातो हस्बा की बेटी शब्बू, नहीं तो बस!।
कुछ नहीं।
माँ-बाप ने बहुत समझाया।
उसे सुनता देखते तो आपस में जहुन्ना की तारीफ़ और शब्बू की निंदा करने लगते।
फिर जो लोग ऐसी बेशर्मी से ब्याह करते हैं उनकी कितनी निंदा होती है, यह सब वे लड़के को काकोक्ति, अलंकार और रूपक द्वारा समझाकर हार गए।
पर धुन का पक्का जब्बार न माना तो न माना।
बेटे की ज़िद्द से हार मान बूढ़ा गफ़्फ़ार एक रोज़ हस्बा से बात करने गया।
जब बह लौटकर आया तो क्रोध से उसकी आँखें लाल और ग्लानि से चेहरा विरूप हो रहा था।
बंदूक़ कोने में रख, कंधे की चादर ज़मीन पर फेंक 'वह ज़मीन पर ही बैठ गया।
जब्बार की माँ ऊँटों को बेरी की पत्तियाँ खिला रही थी।
तुरंत बूढ़े के समीप दौड़ी आई।
जब्बार दूर से ही उत्सुक कान लगाए था।
बूढ़ा मानो फट पड़ा—ऐसे नालायक़ बेटे से बेऔलाद भला! 

जब्बार की माँ ने घबराकर बेटे की बलाएँ अपने सिर लेते हुए नाक पर हाथ रख कर पूछा—हाय-हाय! हुआ क्या? 

बूढ़े ने कहा—होगा क्या? ऐसे बे-शर्म बे-ग़ैरत लड़के से और होगा क्या? तमाम इज़्ज़त ख़ाक में मिल गई और घर मिट्टी में मिल जाएगा।
माँ ने फिर बलाएँ लेकर पूछा—हाय हुआ क्या? ऐसा क्यों कहते हो! 

बाप ने कहा—अगर इसके ऐसे ही मिज़ाज थे तो यह क़लात के ख़ान के यहाँ पैदा क्यों नहीं हुआ? जानती है, हस्बा ने क्या कहा? सीधे मुँह से बात भी न की।
कहती है, शब्बू की बात तुम मत सोचो।
उसे वह ब्याहेगा जो अढ़ाई सौ रुपए की गठरी बाँधकर लाएगा।
अढ़ाई सौ रुपए की बात सुन जब्बार की माँ की आँखें ऊपर चढ़ गई।
बूढ़ा बोला—तू भी बूढ़ी हो गई।
तू ही बता-तूने कभी ऐसा तूफ़ान सुना है; उमर में?।
अढ़ाई सौ रुपए!।
'कोई चीज़ ही नहीं होती? 

शमसल से मैंने जहुन्ना के लिए बात की थी।
उसने लड़की के अस्सी माँगे थे, आख़िर साठ पर तैयार है।
उसकी लड़की भी एक आदमी है।
और वह बदज़ात माँगता है—अढ़ाई सौ।
और फिर तू बूढ़ी हो गई; तू ही बत्ता, रंग ज़रा मैला हुआ तो क्या, और ज़रा साझ हुआ तो क्या? औरत औरत सब एक।
तुझे अपने काम से मतलब कि रंग से? अभी छः महीने नहीं हुए इसके लिए बंदूक़ ख़रीदी थी तो वह ऊँट बैंचा था।
अड़ाई सौ रुपए उमर भर में कमा तो पाएगा नहीं और शान यह है! अच्छा तू ही बता—इतनी बूढ़ी हुई, अढ़ाई सौ रुपए कभी औरत के दाम सुने हैं?।
अढ़ाई सौ रुपए में तो फिरंगी की तोप ख़रीदी जाती है।
जब्बार ने सुना और आह को सीने में दबाकर करवट बदल ली।
*** 

एकलौते बेटे का यूँ दिन-रात बिसूरना माँ-बाप से देखा न गया।
बूढ़े ने कहा—मेरा क्या है? पका फल हूँ! कब टपक पड़ूँ? जो कुछ है इसी के लिए है।
रोज़ी का सहारा ये दो ऊँट हैं ये भी जाएँगे तो फिर ख़ुद ही फिरंगियों की सड़क पर रोड़ी कूटने की मज़दूरी करेगा।
लोग यही कहेंगे कि गफ़्फ़ार का बेटा मज़दूरी करने लगा, सो इसकी क़िसमत! मैं क्या सदा बैठा रहूँगा? 

आख़िर दोनों ऊँट भी बन्नू के बाज़ार में बेच दिए गए और शब्बू जब्बार की बहू बन के घर आ गई।
शब्बू को इस बात का कम गर्व नहीं था कि उसकी क़ीमत गिन कर अढ़ाई सौ रुपए चुकाई गई है।
पानी भरने जाती तो आधा ही घड़ा लेकर लौटती, वह भी लचकती, बल खाती।
पड़ोस की मीरन ने समझाया—ऐसा नख़रा ठीक नहीं।
मर्दों को काम प्यारा होता है।
किसी रोज़ ऐसी मार पड़ेगी कि कमर सदा को लचक जाएगी।
अपनी कान तक फैली आँखें मटका कर और हाथ का अँगूठा दिखाकर शब्बू ने कहा—ओहो! मेरे बाप ने बारह बीसे और दस रुपए गिन कर मुझे मार खाने को ही तो यहाँ भेजा है? कोई मुझे हाथ तो लगाए? तेरा क्या है? तेरे मर्द ने तीन बीसे में तुझे लिया है।
लँगड़ी लूली हो जाएगी तो एक और सही।
ग़ज़ब की शोख़ और शौक़ीन थी शब्बू! वह काले मख़मल की वास्कट पहरती जिसकी सिलाइयों पर सीप के तीन सौ बटन टँके थे।
अपने बालों में मक्खन लगाती और बाहर जाने से पहले पानी का हाथ लगाकर उन्हें सवार लेती।
महीने में दो-दो बेर अपने बाल धोती।
जब्बार की माँ यह सब देखती और नाक पर हाथ रख पढ़ोसिम से कहतीं—देखो तो, अढ़ाई सौ रुपए देकर ब्याह किया पर मुझे क्या आराम मिला? इसे तो अपने नख़रों से ही छुट्टी नहीं।
*** 

बूढ़े ने बेटे को समझाया “जवानी की तेरी उमर है।
कुछ कमाई अब नहीं करेगा तो कैसे निबाह होगा।
यूँ घर बैठा रहना क्या तुझे सोहाता है! रोज़ी का एक ज़रिया मेरे ऊँट थे, सो तेरे ब्याह में ख़तम हो गए।
अब भी तू कुछ नहीं करेगा तो क्या मैं परदेस जाकर मज़दूरी करूँगा? 

मन मार कर जब्बार को कमाई करने बन्नू जाना पड़ा, लेकिन मन उसका गाँव में ही रहता।
पूरा सप्ताह जब्बार को बन्नू गए नहीं हुआ था कि वह शब्बू की याद से बेकल हो एक दिन आधी रात में उठ अपने गाँव को चल दिया।
सोलह मील चलकर जब उसे ऊषा की अस्पष्ट लाल आभा में पहाड़ी पर अपने गाँव की छतें दिखाई दीं तो वह ठिठक गया।
अपने गाँव की क्रुद्ध मूर्ति और पड़ोसियों की लाँछना के विचार ने उसके पैरों में बेड़ियाँ डाल दीं।
वह एक चट्टान पर बैठ अपने घर के दरवाज़े की ओर देखने लगा।
उसने सोचा—पानी भरने शब्बू निकलेगी तब वह उसे एक आँख देख सकेगा।
बावड़ी पर चलकर बैठू, शब्बू पानी भरने आएगी तो उससे दो बातें करके लौट जाऊँगा।
शब्बू पानी लेने आई तो दो सहेलियों के साथ।
जब्बार तीस क़दम पर एक पत्थर की प्रोट में बैठ धड़कते हुए दिल से देखता रहा पर एक शब्द बोल न सका।
बोलता कैसे? वह दोनों पड़ोसिने बदनाम कर देतीं।
दिल पर पत्थर रखे जब्बार देखता रहा, शब्बू सहेलियों से चुहल करती, मटकती लौट गई।
जब्बार आहें भरता बन्न लौट गया।
जब्बार के विरह की आग में ईर्षा का घी पड़ गया।
उसने सोचा देखो, मैं यहाँ परदेश में अकेला मर रहा हूँ और वह मौज करती है।
उसे मेरा ज़रा भी ग़म नहीं।
औरत की ज़ात में वफ़ा नहीं होती।
आठ दस दिन बाद यह फिर रातों रात सफ़र कर शब्बू को एक पलक देख सकने और एक चुंबन पा सकने की आशा में गाँव की बावली पर आकर बैठ गया।
परंतु वह अकेली नहीं आई।
पड़ोस की तीन सहेलियों के साथ अठखेलियाँ करती आई।
जब्बार उनकी बात को कान लगाकर सुन रहा था।
मीरन ने शब्बू की ठोड़ी छूकर कहा—हाय रे तेरा नख़रा।
गाँव के छैले तुझ पर जान दे रहे हैं, क़सम तेरे सिर की!” 

शब्बू के चेहरे पर गर्व से सुरूर छा गया।
वे पानी लेकर लौट गई।
जब्बार की छाती पर मानो सौ मन का पत्थर आ गिरा, पर बेबस था।
अब उसके मन में संदेह का अंकुर और जमा।
संदेह मनुष्य के हृदय में आकाश बेल की तरह बढ़ता है।
उसके लिए जड़ या बुनियाद की भी ज़रूरत नहीं।
वह कल्पना के आकाश में ही पुष्ट होता है।
संदेह को निश्चय का रूप लेते भी देर नहीं लगती।
गाँव में ऐसे कई लौंडे लुगाड़े थे, जिन्हें फ़ितूर के अलावा कुछ काम न था।
रहमान और अब्बास से हर एक बात की आशा रखी जा सकती थी।
और फिर यदि कुछ दाल में काला नहीं है तो मीरन ऐसी चर्चा क्यों कर रहीं थी? और शब्बू की यह चटक-मटक किसके लिए है? देखो, उसे मेरा ज़रा भी ग़म नहीं! और मैं भरा जा रहा हूँ! जब्बार लहू के घूँट पी-पी कर रह जाता।
उसने सोचा, रुपया कमाने के लिए ही तो वह घर से दूर यहाँ पड़ा है।
यूँ आठ आने-दस आने रोज़ में रुपया नहीं कमाया जा सकता।
घर लौटने की आग ने उसे बावला कर दिया।
एक दिन मौक़ा देख उसने एक हाथ मार ही दिया।
क़िसमत अच्छी थी।
वह पकड़ा भी नहीं गया और डेढ़ सौ रुपया कमाकर डेढ़ महीने में घर लौट आया।
जब्बार के बाप को हौसला हो गया, बेटा भूखा नहीं मरेगा।
*** 

जैसे नील का दाग़ कपड़े को नहीं छोड़ता वैसे ही जिस मन में संदेह एक बार प्रवेश कर जाता है, उसे छोड़ता नहीं।
जब्बार ने शब्बू से पूछा—क्यों? जब मैं बन्नू में था तो ख़ूब मज़े उड़ते थे?।
शब्बू भी निरी मज़दूरिन न थी।
चमक कर उसने पूछा—कैसे मज़े? किससे मज़े उड़ते थे 

जब्बार ने कहा—क्यों गाँव में क्या कम आदमी हैं! रहमान है, अब्बास है।
ख़ूब बनाव-सिंगार से पानी लेने जाना होता था, क्यों? 

शब्बू ने कहा—मैंने कभी किसी सरे की तरफ़ आँख उठाकर देखा हो तो मैं मर जाऊँ, नहीं मुझ पर झूठा इलज़ाम लगाने वाला मर जाए! 

जब्बार ने तड़प कर पूछा—तू बन ठनकर अपना हुस्न दिखाने नहीं जाती थी? 

शब्बू ने उत्तर दिया—मैं क्यों जाऊँगी दिखाने किसी को?।
कोई मरा घूरा करे तो मेरा क्या क़सूर? 

जब्बार ने चुटिया कर पूछा—तो तू यूँ बन ठनकर दिखाने को निकलती क्यों है? 

अपने सौंदर्य के अभिमान में सिर ऊँचा कर शब्बू ने कहा—मैं क्या करती हूँ?।
क्या मुँह काला कर लूँ?।
मैं जैसी हूँ वैसी हूँ।
जब्बार बड़े यत्न से शब्बू की चौकसी करने लगा।
वह शब्बू से सौ क़दम दूर पर भी आदमी देख पाता तो उसे यही संदेह होता कि वह उससे आँख लड़ा रहा है।
कुछ दिन में उसका खाना-पीना हराम हो गया।
किसी मुसाफ़िर को गाँव से गुज़रते देखकर भी उसे यह शंका होती कि संभव है शब्बू के रूप की ख्याति सुनकर ही यह आदमी बहाने से इधर आया है।
सारा गाँव उसे शब्बू के पीछे पागल दिखाई पड़ने लगा।
एक रात जब्बार ने शब्बू से पूछा—'आज तू बाहर से लौट रही थी तब राह में मुस्कुरा क्यों रही थी? 

उत्तर में शब्बू ने पूछा—मैं कहाँ मुस्कुरा रही थी? 

जब्बार ने कहा—और वे सब आदमी खड़े हुए क्यों देख रहे थे? 

अपने रूप की महिमा के संकेत से पुलकित होकर शब्बू ने उपेक्षा से उत्तर दिया—मैं कया जानू? 

होंठ काटकर जब्बार ने कहा—बहुत घमंड होगा हुसन का!।
नाक काट लूँगा? 

शब्बू का मन गुदगुदा उठा।
उसने कह दिया—बारह बीसे और दस रुपए की माक है! और मन-मन मुस्कुराने लगी।
शब्बू सो गई।
परंतु जब्बार की आँखों में नींद कहाँ।
उसने पुकारा—“सुन तो! उत्तर नदारद।
जब्बार ने सोचा—देखो तो घमंड इसका!।
मैं बेचैन पड़ा हूँ और यह मज़े में सो रही है।
यह सब घमंड हुस्न का है।
इसी हुस्न के पीछे गाँव के बदमाश पागल हैं।
मेरी क्या आबरू है? अगर यह हुस्न न होता तो क्या मेरी आबरू यूँ मिट्टी में मिलती?।
ऐसे हुस्न से क्या फ़ायदा? 

गंभीर होकर इस समस्या पर विचार कर उसने सोचा—आबरू नहीं तो कुछ नहीं।
और यह हुस्न तो सब लोग देखते हैं।
मेरा इस पर क्या क़ब्ज़ा? जब तक यह हुसन रहेगा तब तक मुझे आबरू और चैन कहाँ मिल सकता है? 

रात के सन्नाटे में जो विचार उठते हैं वे बहुत उग्र होते हैं।
दिन की तरह उस समय विचारों को बाधित करने वाली सैंकड़ों उलझनें नहीं रहती।
इसीलिए भक्त समाधि रात में लगाते हैं, क़ातिल क़त्ल रात में करते हैं और चोर चोरी रात में करते हैं और विरही भी रात में ही पागल हो उठते हैं।
जब्बार अँधेरे में आँख खोले शब्बू के रूप के कारण होने वाले सब अनर्थ पर विचार कर रहा था।
वह अनर्थ उसे अपरिमेय जान पड़ा।
उसे सहन करना बिलकुल संभव न था।
उसने सिरहाने से पैना छुरा उठाया और अँधेरे में टटोल कर शब्बू की नाक पकड़ ली।
एक ही झटके में नाक काटकर उसने फेंक दी।
शब्बू चीख़ उठी।
जब्बार की माँ उठकर दौड़ी।
रौशनी जलाई गई।
पड़ोस के लोग दौड़ आए।
जब्बार का बाप ग़ुस्से में गालियाँ दे रहा था और दूसरे लोग इलाज बता रहे थे।
एक बुढ़िया ने चिल्ला कर कहा—अरे जल्दी से कोई भेड़ बकरी का ताज़ा, गर्म-गर्म, ज़िंदा गोश्त का टुकड़ा काटकर नाक पर रखो नहीं तो लड़की मर जाएगी! 

जब्बार की माँ ने घबराकर कहा—इस वक़्त भेड़-बकरी कहाँ? बुढ़िया ने उत्तर दिया—तो तुम जानो।
जब्बार खड़ा सुन रहा था।
शब्बू की नाक उसने इसलिए काटी थी कि वह केवल उसी की होकर रहे।
दूसरों की आँख उस पर पड़ना भी उसे सहा न था।
वह शब्बू को केवल अपने ही लिए रखना चाहता था।
दूसरे की आँख उस पर पड़ने से उसके दिल पर घाव लगता था।
उसके मर जाने की संभावना सुन उसका दिल दहल गया।
ज़िंदा गरम गोश्त नहीं मिलेगा तो क्या।
! उसने वही पैना छुरा उठाया और अपनी जाँघ से ज़िंदा गरम गोश्त का टुकड़ा काट कर शब्बू की नाक पर धर दिया।
जब्बार के माँ और बाप बिलकुल पागल हो बैठे और दूसरे लोग हैरान रह गए।
*** 

शब्बू चेहरे पर घाव के दर्द के मारे खाट पर पड़ी कराहती रहती और जब्बार जाँघ में पट्टी बाँधे खाट की पटिया पर बैठा शब्बू के चेहरे पर से मक्खियाँ हाँका करता।
ज़ख़्म के कारण शब्बू का तमाम चेहरा सूझ गया।
पानी का घूँट तक निगलना उसके लिए दूभर हो गया, तिस पर बुख़ार! यह हालत देखी तो जब्बार ने उसका इलाज बन्नू के फिरंगी डाक्टर वाले अस्पताल में कराने का निश्चय किया।
स्वयं बड़ी कठिनाई से वह चल पाता था परंतु एक रात जब सब लोग सो रहे थे, उसने शब्बू को कंधे पर उठा लिया और बग़ल में लाठी ले वह बन्नू के लिए चल पड़ा।
वह कुछ दूर चलता और सुस्ता लेता।
कपड़ा भिगोकर पानी की बूंदें शब्बू के मुँह में टपकाता जाता।
पाँचवें दिन वे लोग बन्नू के अस्पताल में पहुँच गए।
बीस रोज़ में शब्बू का ज़ख़्म भर पाया और उसकी तबीअत ठिकाने पाई।
*** 

नाक न रहने पर हवा होटों की अपेक्षा नाक के छेद से अधिक निकल जाती है और स्वर बिलकुल नक्की (प्लुत अनुस्वार) हो जाता है।
उसी स्वर में मिनमिना कर शब्बू ने कहा—मेम साहब कहती हैं विलायत से रबड़ की नाक मँगवाई जा सकती है।
जब्बार ने घबराकर उत्तर दिया—बस रहने दे।
हमें नाक नहीं चाहिए।
मुझे तू बिना नाक के ही भली मालूम होती है।
मुझे क्या नाक औरों को दिखानी है? 

शब्बू उदास हो गई।
उसने खाना खाने से इनकार कर दिया।
जब्बार के लिए बड़ी भयंकर समस्या आ पड़ी।
उसने सोचा बुरा हो इस मेम का।
मैंने एक नाक काटी थी, वह दूसरी बनाने को तैयार है।
जब दो दिन शब्बू ने खाना नहीं खाया तो जब्बार ने रबड़ की नाक की क़ीमत चालीस रुपए डाक्टर के यहाँ जमा करादी।
पर शर्त एक रही कि शब्बू नाक लगाएगी ज़रूर लेकिन ग़ैर मर्द अगर उसे घूरने लगे तो झट नाक उतार कर जेब में डाल ले।
पंडित जी की अवस्था क़रीब पैंतालीस वर्ष की है और उनकी पत्नी की बीस वर्ष की।
पंडित जी अंग्रेज़ी और संस्कृत दोनों में विद्वान हैं और कई पुस्तकें लिख चुके हैं।
सप्ताह में दो-एक दिन उन्होंने समाचार पत्र और मासिक पुस्तकों के लिए लेख लिखने को नियत कर लिया है, विशेषकर इन्हीं दिनों में, अर्थात् जब वे कुछ लिखते होते हैं, तब उनकी युवा पत्नी उनको बातचीत में लगाना चाहती हैं।
पंडितानी स्वरूपवती हैं और कुछ पढ़ी-लिखी भी हैं।
उम्र में बहुत कम हैं ही।
इन सब कारणों से वाद-विवाद में पंडितजी उनसे हार मानना ही अकसर उचित समझते हैं।
एक दिन का हाल सुनिए।
कमरे में एक कोने में, जहाँ मेज़-कुर्सी लगी हुई थी, पंडित जी बैठे हुए एक विश्व-विख्यात कवि के कविता चातुर्य पर कुछ लिख रहे थे।
थोड़ी ही दूर पर पंडितानी भी बैठी हुई एक समाचार पत्र पढ़ रही थीं।
कुछ देर सन्नाटे के बाद पंडितानी अपने पति का ध्यान अपनी ओर खींचने के लिए ज़रा खाँसीं।
पंडित जी ने इसकी कुछ परवाह न की और अपने काम में वे लगे रहे।
सुना!—सुना!! 

पंडित जी ने पहिले 'सुना!' को तो टाल दिया।
परंतु बहरे तो थे ही नहीं; दूसरे पर उन्हें बोलना ही पड़ा।
हाँ! आज्ञा।
क्या कुछ बड़े ज़रूरी काम में हो? 

नहीं-नहीं, कुछ नहीं करते हुए पंडित जी ने कहा, हमको केवल पचास पन्ने का एक लेख लिखकर आज ही रात को भेजना है।
लेकिन हम यह कुछ बहुत नहीं समझते; कहो तुम्हें क्या कहना है।
इस पत्र में एक बड़े अच्छे तोते का विज्ञापन है।
यह तुम्हें मालूम ही है कि तोता पालने की बहुत दिनों से मेरी इच्छा है।
अगर मैं यह विज्ञापन काटकर तुम्हें दे दूँ, तो तुम कर्नेलगंज में, बोस कंपनी की दूकान पर उसे देख आओगे? पंडित जी ने क़लम तो रख दी और ज़रा ज़ोर से साँस खींचकर बोले, प्रिये! क्या सचमुच ही तोता पालने का तुम्हारा इरादा है? 

क्यों नहीं; और लोगों के पास भी तो तोते हैं।
और यह तोता, जिसका मैं ज़िक्र करती हूँ, बोल सकता है।
जब तुम बाहर होगे, वह मेरे लिए एक साथी होगा।
” 

हाँ, यह तो ठीक है! मुझे विश्वास है कि मेरे न होने पर तुम तोते के साथ जी बहला सकती हो।
परंतु वह तोता मेरे लिए किस काम का होगा, यह भी तुमने सोचा? 

'वह तुम्हें भी प्रसन्न करेगा; नए-नए ख़याल तुम उससे सीख सकोगे! 

ज़रूर! मगर जब नए-नए ख़याल मेरे ध्यान में न आवेंगे तब मैं उनके लिए बोलते हुए तोते के पास नहीं जाने का।
इतना कहकर पंडित जी फिर लिखने में लग गए।
भौंह चढ़ाकर उन्होंने, अपने ध्यान को कालिदास की ओर खींचना चाहा।
पंडित जी ने 'कालिदास को काव्यरस का मानो'—यह वाक्य लिखकर सन्नाटे में आगे लिखा—'तोता समझना चाहिए।
' 

ध्यान तो प्रिया के तोते की ओर था।
इस कारण पंडित जी 'सोता' की जगह 'तोता' लिख गए! दुबारा पढ़ने पर यह ग़लती मालूम हुई; तब उन्होंने झुंझलाकर उसे काट दिया और पत्नी से आप बोले— 

जब मैं काम में हुआ करूँ तब तुम कृपा करके मुझसे मत बोला करो।
तुमने मेरे विचारों का प्रवाह बंद कर दिया।
पंडितानी, हाँ! हम तुमसे कुछ भी बोलीं और तुम्हारे विचारों का प्रवाह बंद हुआ।
मगर वह प्रवाह ही कैसा जिसे तोता बंद कर दे! मैं तो उसे टपकना भी नहीं कहने की।
मगर अब मैं तुमसे कभी न बोलूँगी; और अपनी शेष ज़िंदगी चुपचाप रहकर काटूँगी।
अगर तुम ब्याह के समय यह मुझसे कह देते कि मैं तुमको केवल देख सकूँगी; मगर तुमसे बोल न सकूँगी; तो मुझको यह तो मालूम रहता कि किस बात की तुमसे आशा रख सकती हूँ और किसकी नहीं।
ओह, मैं मानो किसी काठ के पुतले को ब्याही गर्इ! 

यह सुनकर पंडित जी मुस्कुराए और बोले, यह जवाब तो कुछ बुरा नहीं।
इसमें तो तुमने ख़ूब कविता छाँटी।
यदि तुम इतने चिरचिरे ने होते तो मैं तुम्हें ऐसी ही बातें सुनाया करती।
उन्हें तुम अपने लेखों में शामिल कर लिया करते और वे तुम्हारे लेखों की शोभा बढ़ातीं।
परंतु मुझे तो घंटों चुपचाप बैठा रहना पड़ता है।
जैसे मैं किसी कालकोठरी की क़ैदी हूँ, जिसे अपनी परछाँही से भी बातचीत करना मना हो।
प्राणाधिके! मैं तुम्हें बोलने से केवल उस समय रोकता हूँ जब मैं किसी काम में लगा होता हूँ।
भला तुम्हीं सोचो कि काम और बातचीत दोनों, साथ ही कैसे हो सकते हैं? 

वाह! मैं तो उस समय भी काम कर सकती हूँ जब घर भर बातचीत करते हों; बीसियों आदमी बोलते हों।
देखो न, मेरे साथ की सात-आठ सहेलियाँ बातचीत करती जाती थीं, जब मैंने तुम्हारे लिए वह मखमली जूती तैयार की।
तुम्हीं कहो वह कैसी अच्छी है।
पंडित जी हँसकर—हम तुम्हारे ऐसे बुद्धिमान नहीं।
इसीलिए तो मैं तोता पालना चाहती हूँ कि जब तुम मुझसे न बोल सको और मुझसे भी चुपचाप बैठे न रहा जाए, तब मैं तोते से बोल सकूँ और तोता मुझसे बोल सके; और मुझे यह शंका न होने लगे कि मैं गूँगी या बहरी होती जाती हूँ, जैसा कि अब कभी-कभी होता है।
मैं कहे देता हूँ—पंडित जी ने कुछ क्रोधित होकर कहा, कि अब मैं कदापि और जीव घर में न लाने दूँगा।
तुम्हारे पास एक कुत्ता है, एक बिल्ली है, रंगीन मछलियाँ हैं, और कितने ही लाल हैं।
इतने जानवर, किसी स्त्री के लिए, जो नूह की नौका में न पली हो, बस हैं।
पंडितानी ने बड़े मधुरस्वर से कहा, देखो, इस मामले में बाइबिल को न घसीटो।
पंडित जी ने अपने लेख को निराशा की निगाह से देखा और पंडितानी की ओर प्यार से देखकर वे बोले, प्रिये, तनिक तो बुद्धि से काम लो।
यह कमबख़्त तोता तुम्हारे सिर में कैसे घुसा? 

मेरे घर में भी एक तोता था।
फिर, जब मैं ऐसे घर से आई, जहाँ सदा तोता रहा, तो बिना उसके मुझसे कैसे रहा जाए? 

जिसका ब्याह हो गया हो, उसके लिए तोता अच्छा साथी नहीं।
क्या ख़ूब! बापू तोते को बहुत प्यार करते थे।
तुम्हारे बापू को, शाम को अख़बारों के लिए लेख न लिखने पड़ते होंगे।
नहीं।
वे अपना काम दिन ही को ख़त्म कर डालते थे, और सायंकाल भले आदमियों की तरह अपने बाल-बच्चों के साथ बिताते थे।
मुझे इस प्रकार, कुल रात बापू की ओर घूरते हुए न बैठे रहना पड़ता था।
एक शब्द तक मुँह से निकलने का मुझे कष्ट न था।
हम लोग बहुत मज़े में मिलजुल कर रहते थे—हम, और बापू और तोता।
इतना कहकर पंडितानी ने अपनी सूरत रोती-सी बनार्इ, जिससे पंडित जी आतुर होकर बोले— 

देखो, आँसू न निकालो।
तुम अच्छी तरह रहो कि जो तुम इस मकान के नींव की ईंटें तक माँगो तो वे भी मैं तुम्हें देने को तैयार हूँ।
मैं ईंटें नहीं माँगती; तोता माँगती हूँ।
पंडित जी को रोककर वह फिर बोली, तुम मेरे लिए तोता ज़रूर ला दो; मैं देखती रहूँगी कि वह तुम्हें दिक न करे।
परंतु वह दिक करेगा ही।
देखो तुमने लाल पाले हैं; वे मुझे कितना दिक करते हैं।
वे बिचारे प्यारे-प्यारे लाल, कैसी मधुरी बानी बोलते हैं।
क्या उनके गाने से तुम दिक होते हो? 

प्रिये! उनके गाने से मेरा हर्ज़ नहीं।
परंतु जब कभी पिंजड़े के किवाड़ खुले रह जाते हैं, तब मुझे रखवाली करनी पड़ती है कि कहीं तुम्हारी बिल्ली उनका नाश्ता न कर डाले।
कल दो बार मैंने उधर जो देखा तो मालूम हुआ कि पुसी पिंजड़े के पास अपने होठ फड़का रही है।
भला तुम्हीं कहो, कोई मनुष्य अपना ध्यान किसी बात में कैसे लगा सकता है यदि उसे एक बिल्ली की रखवाली करना पड़े, जो उसकी पत्नी के लालों की ताक में हो।
परंतु, तुम्हें तोते को न ताकना पड़ेगा।
तुम जानते हो कि बिल्लियाँ तोते को नहीं खातीं।
और जब तुम काम में न होगे, तब उसकी बोली सुनकर प्रसन्न होगे।
मैं उसको बड़ी अच्छी-अच्छी बोलियाँ सिखाऊँगी।
जो कुछ तुम उसे सिखाओगी वह नहीं बोलेगा; बल्कि वह वही बोलेगा जो वह पहिले ही से जानता है।
'नहीं! नहीं! मुझे विश्वास है कि इस तोते की शिक्षा बुरी नहीं हुई है।
विज्ञापन में लिखा है कि वह बच्चों से मिल गया है।
इसके यह मानी हैं, कि वह गाली गुफ्ता नहीं बकता।
मेरे घर का तोता पूरा भला मानस था।
उससे मेरे घर के आदमियों पर बड़ा अच्छा असर पड़ा।
मेरा भाई तोते के आने से पहले तो कभी गाली वग़ैरह तक भी देता था; परंतु जब से तोता आया, तब से उसने कभी वैसा नहीं किया।
उसको भय था कि कहीं तोता भी न वही बोलने लगे।
मुझे बहुधा ख़याल हुआ है कि बोलनेवाले तोते के होने से शायद तुम्हारी भी कुछ आदतें सुधर जाएँ! 

अपना यह ख़याल तो तुम एकदम दूर कर दो।
घर में तोते की मौजूदगी मुझे आपे से बाहर कर देगी।
जब वह चीख़ने लगेगा तब न जाने मैं क्या-क्या बक जाऊँगा।
इसके सिवा मेरे इज़्ज़तदार, भलेमानस, और सीधे-सादे पड़ोसियों को एक चीख़ते हुए तोते से बड़ी परेशानी होगी।
हाँ! हाँ! तुम पड़ोसियों का ख़याल कर रहे हो? तुम्हें इस बात का ख़याल नहीं कि मुझे कितना दुःख है।
तुम्हारा सब ध्यान ग़ैरों की तरफ़ है! अच्छा कल मैं अपने मकान के सामने वाली हवेली में कहला भेजूँगी कि वे कुत्ता न पालें क्योंकि वह घंटों दरवाज़े पर भौंका करता है।
अगर मैं तोता न पाल सकूँगी तो वे कुत्ता भी न पाल सकेंगे।
और, हाँ पड़ोस में अभी एक बच्चा हुआ है।
वह क़रीब-क़रीब रात भर चिल्लाता रहता है।
मैं उसके लिए भी वैसा ही कहला भेजूँगी।
अगर मैं उनके कारण तोता न रख सकूँगी तो वे मेरे कारण बच्चा भी न रखने पावेंगे! इतने पर पंडित जी ने कालिदास और उनके काव्य को हटाया और कुर्सी फेरकर वे अपनी अर्धांगिनी के सम्मुख हुए।
'प्रियतमे! यदि तुम बुद्धिमानी से बात करो तो मैं तुम्हारी बात सुनूँगा, वरना नहीं।
भला पड़ोसी के बच्चे और तुम्हारे तोते से क्या संबंध? 

संबंध क्यों नहीं! ख़ूब संबंध है।
अगर मेरे कोई बच्चा हो, और वह रोए तो तुम कहोगे कि तुम्हारा ध्यान बँटता है।
इसलिए दाई को उसे लेकर छत पर या बाहर बाज़ार में बैठना पड़ेगा, जिसमें उसका रोना तुम्हें न सुनाई दे।
तुम्हारे लिए तो केवल एक स्थान अच्छा होगा।
तुम एक कमरा किसी गूँगे-बहिरों के अस्पताल में ले लो, तो तुम बिना किसी विघ्न के लिख-पढ़ सकोगे।
मैं कहती हूँ कि आख़िर और लोग कैसे किताबें लिखते हैं? तुम्हें कालिदास के बारे में दो सतरें लिखना है; और उतने के लिए अपनी पत्नी को सभ्यतापूर्वक जवाब देना तुम्हें कठिन हो गया है।
प्रिये! जवाब तो मैं दे चुका।
क्या मैंने यह नहीं कहा कि मैं तोता रखने के विरुद्ध हूँ? 

हाँ! परंतु तुमने मुझे समझाने तो नहीं दिया।
तुम्हारा जो ख़याल तोतों के विषय में है, वह सर्वथा ग़लत है।
तुमने जानवरों के अजायबघर के चीख़ते हुए तोते देखे हैं जो एक शब्द भी नहीं उच्चारण कर सकते।
परंतु एक सिखाया हुआ तोता, एक शिक्षित तोता, एक पालतू तोता, जैसा विज्ञापन में लिखा है कुछ और ही चीज़ है।
मेरे घर में जो तोता है, वह गा सकता है।
लोग कोसों से उसके गीत सुनने आते हैं।
उसके पिंजड़े के पास भीड़ लग जाती है।
अच्छा, वह क्या गाता है? ऋतुसंहार के श्लोक? 

देखो ऐसी बे-लगाव बातें मत करो! ऋतुसंहार के श्लोक पढ़ेगा! वह काशी का कोई शास्त्री है न! 

“अच्छा फिर, यह बताओ, वह गाता क्या है।
इसमें तो कोई संदेह ही नहीं कि तुम तोता ज़रूर पालोगी, चाहे हम माने या न मानें।
अब हमें इतना तो मालूम हो जाए कि क्या बक-बककर सुबह, दोपहर और शाम, हर समय वह, हमारे कान फोड़ेगा? 

उसमें कान फोड़ने की कोई बात नहीं।
तुम तो ऐसा कहते हो, गोया मेरे घर के आदमी सब जंगली हैं; गान-विद्या जानते ही नहीं।
याद रखिए, उनमें बुद्धि और सभ्यता तुमसे कुछ कम नहीं।
“अच्छा, यह सब हमने माना।
ज़रा बताइए तो सही आपका वह सभ्य तोता कहता क्या है? 

वह कई बड़े ही मनोहर पद कहता है।
नीचे का पद तो वह बड़ी ही सफ़ाई से गाता है, वह कहता है।
” 

“सत्त, गुरदत्त, शिवदत्त दाता।
आहा! क्या कहना है! पंडित जी ने कुछ क्रोध और कुछ कटाक्ष से कहा, मैंने अपने जीवन में इससे अधिक अच्छा गाना कभी नहीं सुना।
अगर यही गाना है तो मैं इस 'दत्तदत्त' पर 'धत्त' कहता हूँ! 

देखो मुझसे धत्त न कहना।
कोई मैं कुँजड़िन-कबड़िन नहीं।
“ख़फ़ा मत हो।
मैं तुम्हें धत्त नहीं कहता; तुम्हारे सभ्य तोते को धत्त कहता हूँ।
तुमने पूरा एक घंटा समय मेरा नष्ट किया।
अब कृपा करके लिखने दो।
किसी प्रकार पंडितजी ने अपना चित्त खींच कर फिर कालिदास पर उसे जमाया! लेकिन पंडितानी जी से चुपचाप कब रहा जाता है! थोड़ी ही देर में उस सन्नाटे ने उन्हें व्याकुल कर दिया।
अपनी जगह से उठकर वे पंडित जी के पास आई और अपना हाथ मेज़ पर कई बार मारकर उन्होंने उनका ध्यान अपनी ओर आकर्षित किया।
वे बोली, “अच्छा, तो पूछती हूँ कि, अगर मैं एक तोता न पालूँ तो तुम छ: कुत्ते कैसे पालोगे? छ: कुत्ते और उसमें से ऐसा काटनेवाला कि जिसके मारे धोबिन, नाइन, तेलिन-तमोलिन तक का आना मुश्किल! अहीर जब दूध दुहने आता है तब दो नौकर उस कुत्ते को पकड़ने को चाहिए।
यह सब तुम जानते हो; तब भी उसे नहीं निकालते, अभी उस दिन तुम्हें मेहतर को दो रुपये देने पड़े।
जिसमें वह उसके काटने की ख़बर पुलिस को न करे।
जनकिया महरी को देख उस दिन वह ऐसा ग़ुर्राया कि वह गिर ही पड़ी! तुम तो ऐसा कुत्ता रखो और यदि मैं छोटा-सा, मिष्टभाषी, ख़ूबसूरत, निरुपम तोता पिंजड़े में पालना चाहूँ तो तुम मुझसे ऐसे लड़ो जैसे मैं कोई बाघ घर में लाना चाहती हूँ!! 

पंडित जी से अब आगे कुछ न बन पड़ी।
उन्होंने पंडितानी के दोनों हाथ अपने हाथों में प्यार से लेकर दबाया और उनका मुख एक बार चुंबन करके कहा, “अच्छा तो हम तुम्हारे लिए एक नहीं, छ: तोते ला देंगे।
अब तो प्रसन्न हो? 

इस पर पंडितानी जी प्रसन्नता से फूलकर चुपचाप बैठ गईं और पंडितजी ने जल्दी-जल्दी अपना लेख समाप्त कर डाला।
ईसाइयों की धर्मपुस्तक बाइबिल में लिखा है कि जब संसारी जीवों के पातकों के कारण आई हुई भयंकर बाढ़ से बचने के लिए, नूह ने ईश्वर के आज्ञानुसार एक बड़ी किश्ती बनाई और उसमें शरण ली तब उन्होंने अपने बाल बच्चों के अतिरिक्त सब जंतुओं का एक-एक जोड़ा भी साथ ले लिया।
अँधियारे गलियारे में चलते हुए लतिका ठिठक गई।
दीवार का सहारा लेकर उसने लैंप की बत्ती बढ़ा दी।
सीढ़ियों पर उसकी छाया एक बेडौल फटी-फटी आकृति खींचने लगी।
सात नंबर कमरे से लड़कियों की बातचीत और हँसी-ठहाकों का स्वर अभी तक आ रहा था।
लतिका ने दरवाज़ा खटखटाया।
शोर अचानक बंद हो गया।
'कौन है?' 

लतिका चुपचाप खड़ी रही।
कमरे में कुछ देर तक घुसुर-पुसुर होती रही, फिर दरवाज़े की चटखनी के खुलने का स्वर आया।
लतिका कमरे की देहरी से कुछ आगे बढ़ी, लैंप की झपकती लौ में लड़कियों के चेहरे सिनेमा के पर्दे पर ठहरे हुए क्लोज़-अप की भाँति उभरने लगे।
'कमरे में अँधेरा क्यों कर रखा है?' लतिका के स्वर में हल्की-सी झिड़क का आभास था।
'लैंप में तेल ही ख़त्म हो गया, मैडम!' 

यह सुधा का कमरा था, इसलिए उसे ही उत्तर देना पड़ा।
होस्टल में शायद वह सबसे अधिक लोकप्रिय थी।
क्योंकि सदा छुट्टी के समय या रात के डिनर के बाद आस-पास के कमरों में रहने वाली लड़कियों का जमघट उसी के कमरे में लग जाता था।
देर तक गपशप, हँसी-मज़ाक़ चलता रहता।
'तेल के लिए करीमुद्दीन से क्यों नहीं कहा?' 

'कितनी बार कहा मैडम, लेकिन उसे याद रहे तब तो!' 

कमरे में हँसी की फुहार एक कोने में दूसरे कोने तक फैल गई।
लतिका के कमरे में आने से अनुशासन की जो घुटन घिर आई थी, वह अचानक बह गई।
करीमुद्दीन होस्टल का नौकर था।
उसके आलस और काम में टालमटोल करने के क़िस्से होस्टल की लड़कियों में पीढ़ी-दर-पीढ़ी चले आते थे।
लतिका को हठात् कुछ स्मरण हो आया।
अँधेरे में लैंप घुमाते हुए चारों ओर निगाहें दौड़ाई।
कमरे में चारों ओर घेरा बनाकर वे बैठी थी—पास-पास एक-दूसरे से सटकर।
सबके चेहरे परिचित थे, किंतु लैंप के पीले मद्धिम प्रकाश में मानो कुछ बदल गया था, या जैसे वह उन्हें पहली बार देख रही थी।
'जूली, अब तक तुम इस ब्लॉक में क्या कर रही हो?' 

जूली खिड़की के पास पलंग के सिरहाने बैठी थी।
उसने चुपचाप आँखें नीची कर ली।
लैंप का प्रकाश चारों ओर से सिमटकर अब केवल उसके चेहरे पर गिर रहा था।
'नाइट-रजिस्टर पर दस्तख़त कर दिए?' 

'हाँ, मैडम।
' 

'फिर।
?' लतिका का स्वर कड़ा हो आया।
जूली सकुचाकर खिड़की से बाहर देखने लगी।
जब से लतिका इस स्कूल में आई है, उसने अनुभव किया है कि होस्टल के इस नियम का पालन डाँट-फटकार के बावजूद नहीं होता।
'मैडम, कल से छुट्टियाँ शुरू हो जाएँगी, इसलिए आज रात हम सबने मिलकर।
और सुधा पूरी बात न कहकर हेमंती की ओर देखते हुए मुस्कुराने लगी।
'हेमंती के गाने का प्रोग्राम है; आप भी कुछ देर बैठिए न!' 

लतिका को उलझन मालूम हुई।
इस समय यहाँ आकर उसने उनके मज़े को किरकिरा कर दिया।
इस छोटे-से हिल स्टेशन पर रहते उसे ख़ासा अर्सा हो गया, लेकिन कब समय पतझड़ और गर्मियों का घेरा पार कर सर्दी की छुट्टियों की गोद में सिमट जाता है, उसे कभी याद नहीं रहता।
चोरों की तरह चुपचाप वह देहरी से बाहर हो गई।
उसके चेहरे का तनाव ढीला पड़ गया।
वह मुस्कुराने लगी।
'मेरे संग स्नो-फ़ॉल देखने कोई नहीं ठहरेगा?' 

'मैडम, छुट्टियों में क्या आप घर नहीं जा रही है?' सब लड़कियों की आँखें उस पर जम गईं।
'अभी कुछ पक्का नहीं है—आई लव द स्नो-फॉल!' 

लतिका को लगा कि यही बात उसने पिछले साल भी कही थी और शायद पिछले-से-पिछले साल भी।
उसे लगा, मानो लड़कियाँ उसे संदेह की दृष्टि से देख रही हैं, मानो उन्होंने उसकी बात पर विश्वास नहीं किया।
उसका सिर चकराने लगा।
मानो बादलों का स्याह झुरमुट किसी अनजाने कोने से उठकर उसे अपने में समो लेगा।
वह थोड़ा-सा हँसी, फिर धीरे से उसने अपने सिर को झटक दिया।
'जूली, तुमसे कुछ काम है, अपने ब्लॉक में जाने से पहले मुझसे मिल लेना—वेल, गुड नाइट!' लतिका ने अपने पीछे दरवाज़ा बंद कर दिया।
'गुड नाइट मैडम, गुड नाइट, गुड नाइट।
!' 

गलियारे की सीढ़ियाँ न उतरकर लतिका रेलिंग के सहारे खड़ी हो गई।
लैंप की बत्ती को नीचे घुमाकर कोने में रख दिया।
बाहर धुँध की नीली तहें बहुत घनी हो चली थीं।
लॉन पर लगे हुए चीड़ के पत्तों की सरसराहट हवा के झोंकों के संग कभी तेज़, कभी धीमी होकर भीतर बह आती थी।
हवा में सर्दी का आभास पाकर लतिका के दिमाग़ में कल से शुरू होने वाली छुट्टियों का ध्यान भटक आया।
उसने आँखें मूँद ली।
उसे लगा कि जैसे उसकी टाँगें बाँस की लकड़ियों की तरह उसके शरीर से बँधी हैं जिनकी गाँठें धीरे-धीरे खुलती जा रही हैं।
सिर की चकराहट अभी मिटी नहीं थी, मगर अब जैसे वह भीतर न होकर बाहर फैली हुई धुँध का हिस्सा बन गई थी।
सीढ़ियों पर बातचीत का स्वर सुनकर लतिका जैसे सोते से जगी।
शॉल को कंधों पर समेटा और लैंप उठा लिया।
डॉक्टर मुकर्जी मिस्टर ह्यूबर्ट के संग एक अँग्रेज़ी धुन गुनगुनाते हुए ऊपर आ रहे थे।
सीढ़ियों पर अँधेरा था और ह्यूबर्ट को बार-बार अपनी छड़ी से रास्ता टटोलना पड़ता था।
लतिका ने दो-चार सीढ़ियाँ उतरकर लैंप को नीचे झुका दिया।
'गुड इवनिंग डॉक्टर, गुड इवनिंग मिस्टर ह्यूबर्ट!' 'थैंक यू मिस लतिका'—ह्यूबर्ट के स्वर में कृतज्ञता का भाव था।
सीढ़ियाँ चढ़ने से उनकी साँस तेज़ हो रही थी और वह दीवार से लगे हुए हाँफ रहे थे।
लैंप की रौशनी में उनके चेहरे का पीलापन कुछ ताँबे के रंग-जैसा हो गया था।
'यहाँ अकेली क्या कर रही हो मिस लतिका?' डॉक्टर ने होंठों के भीतर से सीटी बजाई।
'चेकिंग करके लौट रही थी।
आज इस वक़्त ऊपर कैसे आना हुआ मिस्टर ह्यूबर्ट?' 

ह्यूबर्ट ने मुस्कुराकर अपनी छड़ी डॉक्टर के कंधों से छुआ दी—'इनसे पूछो, यही मुझे ज़बरदस्ती घसीट लाए हैं।
' 

'मिस लतिका, हम आपको निमंत्रण देने आ रहे थे।
आज रात मेरे कमरे में एक छोटा-सा कन्सर्ट होगा, जिसमें मि।
ह्यूबर्ट शोपाँ और चाइकोव्स्की के कंपोजीशन बजाएँगे और फिर क्रीम-कॉफ़ी पी जाएगी।
और उसके बाद अगर समय रहा, तो पिछले साल हमने जो गुनाह किए हैं उन्हें हम मिलकर कन्फेस करेंगे।
' डॉक्टर मुकर्जी के चेहरे पर उभरी मुस्कान खेल गई।
'डॉक्टर, मुझे माफ़ करें, मेरी तबीअत कुछ ठीक नहीं है।
' 

'चलिए, यह ठीक रहा।
फिर तो आप वैसे भी मेरे पास आती।
' डॉक्टर ने धीरे से लतिका के कंधों को पकड़कर अपने कमरे की तरफ़ मोड़ दिया।
डॉक्टर मुकर्जी का कमरा ब्लॉक के दूसरे सिरे पर छत से जुड़ा हुआ था।
वह आधे बर्मी थे, जिसके चिह्न उनकी थोड़ी दबी हुई नाक और छोटी-छोटी चंचल आँखों से स्पष्ट थे।
बर्मा पर जापानियों का आक्रमण होने के बाद वह इस छोटे से पहाड़ी शहर में आ बसे थे।
प्राइवेट प्रैक्टिस के अलावा वह कान्वेंट स्कूल में हाईजीन-फ़िज़ियालॉजी भी पढ़ाया करते थे और इसलिए उनको स्कूल के होस्टल में ही एक कमरा रहने के लिए दे दिया गया था।
कुछ लोगों का कहना था कि बर्मा से आते हुए रास्ते में उनकी पत्नी की मृत्यु हो गई, लेकिन इस संबंध में निश्चित रूप से कुछ नहीं कहा जा सकता क्योंकि डॉक्टर स्वयं कभी अपनी पत्नी की चर्चा नहीं करते।
बातों के दौरान डॉक्टर अक्सर कहा करते हैं—'मरने से पहले मैं एक बार बर्मा ज़रूर जाऊँगा'—और तब एक क्षण के लिए उनकी आँखों में एक नमी-सी आ जाती।
लतिका चाहने पर भी उनसे कुछ पूछ नहीं पाती।
उसे लगता कि डॉक्टर नहीं चाहते कि कोई अतीत के संबंध में उनसे कुछ भी पूछे या सहानुभूति दिखलाए।
दूसरे ही क्षण अपनी गंभीरता को दूर ठेलते हुए वह हँस पड़ते—एक सूखी, बुझी हुई हँसी।
होम-सिक्नेस ही एक ऐसी बीमारी है जिसका इलाज किसी डॉक्टर के पास नहीं है।
छत पर मेज़-कुर्सियाँ डाल दी गई और भीतर कमरे से पर्कोलेटर में कॉफ़ी का पानी चढ़ा दिया गया।
'सुना है अगले दो-तीन वर्षों में यहाँ पर बिजली का इंतिज़ाम हो जाएगा—' डॉक्टर ने स्प्रिट-लैंप जलाते हुए कहा।
'यह बात तो पिछले सालों से सुनने में आ रही है।
अँग्रेज़ों ने भी कोई लंबी-चौड़ी स्कीम बनाई थी पता नहीं उसका क्या हुआ'—ह्यूबर्ट ने कहा।
वह आराम-कुर्सी पर लेटा हुआ बाहर लॉन की ओर देख रहा था।
लतिका कमरे से दो मोमबत्तियाँ ले आई।
मेज़ के दोनों सिरों पर टिकाकर उन्हें जला दिया गया।
छत का अँधेरा मोमबत्ती की फीकी रौशनी के इर्द-गिर्द सिमटने लगा।
एक घनी नीरवता चारों ओर घिरने लगी।
हवा में चीड़ के वृक्षों की साँय-साँय दूर-दूर तक फैली पहाड़ियों और घाटियों में सीटियों की गूँज-सी छोड़ती जा रही थी।
'इस बार शायद बर्फ़ जल्दी गिरेगी, अभी से हवा में एक सर्द ख़ुश्की-सी महसूस होने लगी है'—डॉक्टर का सिगार अंधेरे में लाल बिंदी-सा चमक रहा था।
पता नहीं, मिस वुड को स्पेशल सर्विस का गोरखधंधा क्यों पसंद आता है।
छुट्टियों में घर जाने से पहले क्या यह ज़रूरी है कि लड़कियाँ फ़ादर एल्मंड का सर्मन सुनें?' ह्यूबर्ट ने कहा।
'पिछले पाँच साल से मैं सुनता आ रहा हूँ—फ़ादर एल्मंड के सर्मन में कही हेर-फेर नहीं होता।
' 

डॉक्टर को फ़ादर एल्मंड एक आँख नहीं सुहाते थे।
लतिका कुर्सी पर आगे झुककर प्यालों में कॉफ़ी उँडेलने लगी।
हर साल स्कूल बंद होने के दिन यही दो प्रोग्राम होते हैं—चैपल में स्पेशल सर्विस और उसके बाद दिन में पिकनिक।
लतिका को पहला साल याद आया जब डॉक्टर के संग पिकनिक के बाद वह क्लब गई थी।
डॉक्टर बार में बैठे थे।
बॉल-रूम कुमाऊँ रेजीमेंट अफ़सरों से भरा हुआ था।
कुछ देर तक बिलियर्ड का खेल देखने के बाद जब वह वापस बार की ओर आ रहे थे, तब उन्होंने दाई ओर क्लब की लाइब्रेरी में देखा—मगर उसी समय डॉक्टर मुकर्जी पीछे से आ गए थे।
'मिस लतिका, यह मि।
गिरीश नेगी हैं?' बिलियर्ड-रूम से आते हुए हँसी-ठहाकों के बीच वह कुछ ठहर गया था।
वह किसी किताब के बीच में उँगली रखकर लाइब्रेरी की खिड़की से बाहर देख रहा था।
'हलो डॉक्टर' वह पीछे मुड़ा।
तब उस क्षण।
उस क्षण न जाने क्यों लतिका का हाथ काँप गया और कॉफ़ी की गर्म बूँदें उसकी साड़ी पर छलक आई।
अँधेरे में किसी ने नहीं देखा कि लतिका के चेहरे पर एक उनीदा रीतापन घिर आया है।
हवा के झोंके से मोमबत्तियों की लौ फड़कने लगी।
छत से भी ऊँची काठ-गोदाम जाने वाली सड़क पर यू।
पी।
रोडवेज़ की आख़िरी बस डाक लेकर जा रही थी।
बस की हैड-लाइट्स में आस-पास फैली हुई झाड़ियों की छायाएँ घर की दीवार पर सरकती हुई ग़ायब होने लगी।
'मिस लतिका, आप इस साल भी छुट्टियों में यहीं रहेंगी?' डॉक्टर ने पूछा।
डॉक्टर का सवाल हवा में टँगा रहा।
उसी क्षण पियानो पर शोपाँ का नौक्टर्न ह्यूबर्ट की उँगलियों के नीचे से फिसलता हुआ धीरे-धीरे छत के अँधेरे में घुलने लगा—मानो जल पर कोमल स्वप्निल ऊर्मियाँ भँवरों का झिलमिलाता जाल बुनती हुई दूर-दूर किनारों तक फैलती जा रही हो।
लतिका को लगा कि जैसे कहीं बहुत दूर बर्फ़ की चोटियों से परिंदों के झुंड नीचे अनजान देशों की ओर उड़े जा रहे हैं।
इन दिनों अक्सर उसने अपने कमरे की खिड़की से उन्हें देखा है—धागे में बँधे चमकीले लट्टुओं की तरह वे एक लंबी टेढ़ी-मेढ़ी क़तार में उड़े जाते हैं, पहाड़ों की सुनसान नीरवता से परे, उन विचित्र शहरों की ओर जहाँ शायद वह कभी नहीं जाएगी।
लतिका आर्म-चेयर पर ऊँघने लगी।
डॉक्टर मुकर्जी का सिगार अँधेरे में चुपचाप जल रहा था।
डॉक्टर को आश्चर्य हुआ कि लतिका न जाने क्या सोच रही है और लतिका सोच रही थी—क्या वह बूढ़ी होती जा रही है? उसके सामने स्कूल की प्रिंसिपल मिस वुड का चेहरा घूम गया—पोपला मुँह, आँखों के नीचे झूलती हुई माँस की थैलियाँ, ज़रा-ज़रा-सी बात पर चिढ़ जाना, कर्कश आवाज़ में चीख़ना—सब उसे 'ओल्डमेड' कहकर पुकारते हैं।
कुछ वर्षों बाद वह भी हू-ब-हू वैसी ही बन जाएगी।
लतिका के समूचे शरीर में झुरझुरी-सी दौड़ गई, मानो अनजाने में उसने किसी गलीज़ वस्तु को छू लिया हो।
उसे याद आया, कुछ महीने पहले अचानक उसे ह्यूबर्ट का प्रेमपत्र मिला था—भावुक, याचना से भरा हुआ पत्र, जिसमें उसने न जाने क्या कुछ लिखा था, जो कभी उसकी समझ में नहीं आया।
उसे ह्यूबर्ट की इस बचकाना हरकत पर हँसी आई थी, किंतु भीतर-ही-भीतर प्रसन्नता भी हुई थी उसकी उम्र अभी बीती नहीं है, अब भी वह दूसरों को अपनी ओर आकर्षित कर सकती है।
ह्यूबर्ट का पत्र पढ़कर उसे क्रोध नहीं आया, आई थी केवल ममता।
वह चाहती तो उसकी ग़लतफ़हमी को दूर करने में देर न लगती, किंतु कोई शक्ति उसे रोके रहती है, उसके कारण अपने पर विश्वास रहता है, अपने सुख का भ्रम मानो ह्यूबर्ट की ग़लतफ़हमी से जुड़ा है।
ह्यूबर्ट ही क्यों, वह क्या किसी को भी चाह सकेगी, उस अनुभूति के संग, जो अब नहीं रही, जो छाया-सी उस पर मंडराती रहती है, न स्वयं मिटती है, न उसे मुक्ति दे पाती है।
उसे लगा, जैसे बादलों का झुरमुट फिर उसके मस्तिष्क पर धीरे-धीरे छाने लगा है, उसकी टाँगे फिर निर्जीव, शिथिल-सी हो गई हैं।
वह झटके से उठ खड़ी हुई, ‘डॉक्टर, माफ़ करना, मुझे बहुत थकान-सी लग रही है'।
बिना वाक्य पूरा किए ही वह चली गई।
कुछ देर तक टैरेस पर निस्तब्धता छाई रही।
मोमबत्तियाँ बुझने लगी थी।
डॉक्टर मुकर्जी ने सिगार का नया कश लिया—'सब लड़कियाँ एक-जैसी होती हैं—बेवक़ूफ़ और सेंटीमेंटल!' 

ह्यूबर्ट की उँगलियों का दबाव पियानो पर ढीला पड़ता गया—अंतिम धुनों की झिझकी-सी गूँज कुछ क्षणों तक हवा में तिरती रही।
'डॉक्टर, आपको मालूम है 'मिस लतिका का व्यवहार पिछले कुछ अर्से से अजीब-सा लगता है।
'—ह्यूबर्ट के स्वर में लापरवाही का भाव था।
वह नहीं चाहता था कि डॉक्टर को लतिका के प्रति उसकी भावनाओं का आभास मात्र भी मिल सके।
जिस कोमल अनुभूति को वह इतने समय से सँजोता आया है, ह्यूबर्ट उसे हँसी के एक ही ठहाके में उपहासास्पद बना देगा।
'क्या तुम नियति में विश्वास करते हो, ह्यूबर्ट?' डॉक्टर ने कहा।
ह्यूबर्ट दम रोके प्रतीक्षा करता रहा।
वह जानता था कि कोई भी बात कहने से पहले डॉक्टर को फ़िलॉसोफाइज़ करने की आदत थी।
डॉक्टर टैरेस के जंगले से सटकर खड़ा हो गया।
फीकी-सी चाँदनी में चीड़ के पेड़ों की छायाएँ लॉन पर गिर रही थी।
कभी-कभी कोई जुगनू अँधेरे में हरा प्रकाश छिड़कता हवा में ग़ायब हो जाता था।
'मैं कभी-कभी सोचता हूँ, इंसान ज़िंदा किसलिए रहता है—क्या उसे कोई और बेहतर काम करने को नहीं मिलता? हज़ारों मील अपने मुल्क से दूर मैं यहाँ पड़ा हूँ—यहाँ कौन मुझे जानता है।
यहीं शायद मर भी जाऊँगा।
ह्यूबर्ट, क्या तुमने कभी महसूस किया है कि एक अजनबी की हैसियत से पराई ज़मीन पर जाना काफ़ी खौफ़नाक बात है।
?' 

ह्यूबर्ट विस्मित-सा डॉक्टर की ओर देखने लगा।
उसने पहली बार डॉक्टर मुकर्जी के इस पहलू को देखा था।
अपने संबंध में वह अक्सर चुप रहते थे।
'कोई पीछे नहीं है, यह बात मुझ में एक अजीब क़िस्म की बेफ़िक्री पैदा कर देती है।
लेकिन कुछ लोगों की मौत अंत तक पहेली बनी रहती है।
शायद वे ज़िंदगी में बहुत उम्मीद लगाते थे।
उसे ट्रैजिक भी नहीं कहा जा सकता, क्योंकि आख़िरी दम तक उन्हें मरने का एहसास नहीं होता।
' 

'डॉक्टर, आप किसका ज़िक्र कर रहे हैं?' ह्यूबर्ट ने परेशान होकर पूछा।
डॉक्टर कुछ देर तक चुपचाप सिगार पीता रहा।
फिर मुड़कर वह मोमबत्तियों की बुझती हुई लौ को देखने लगा।
'तुम्हें मालूम है, किसी समय लतिका बिला नाग़ा क्लब जाया करती थी।
गिरीश नेगी से उसका परिचय वहीं हुआ था।
कश्मीर जाने से एक रात पहले उसने मुझे सब कुछ बता दिया था।
मैं अब तक लतिका से उस मुलाक़ात के बारे में कुछ नहीं कह सका हूँ।
किंतु उस रोज़ कौन जानता था कि वह वापस नहीं लौटेगा।
और अब।
अब क्या फ़र्क़ पड़ता है।
लेट द डेड डाई।
' 

डॉक्टर की सूखी सर्द हँसी में खोखली-सी शून्यता भरी थी।
'कौन गिरीश नेगी?' 

'कुमाऊँ-रेजीमेंट कैप्टन था।
' 

'डॉक्टर तथा लतिका।
' ह्यूबर्ट से आगे कुछ नहीं कहा गया।
उसे याद आया वह पत्र, जो उसने लतिका को भेजा था।
कितना अर्थहीन और उपहासास्पद, जैसे उसका एक-एक शब्द उसके दिल को कचोट रहा हो! उसने धीरे-से पियानो पर सिर टिका लिया।
लतिका ने उसे क्यों नहीं बताया, क्या वह इसके योग्य भी नहीं था? 

'लतिका।
वह तो बच्ची है, पागल! मरने वाले के संग ख़ुद थोड़े ही मरा जाता है।
' 

कुछ देर चुप रहकर डॉक्टर ने अपने प्रश्न को फिर दुहराया।
'लेकिन ह्यूबर्ट, क्या तुम नियति पर विश्वास करते हो?' 

हवा के हल्के झोंके से मोमबत्तियाँ एक बार प्रज्ज्वलित होकर बुझ गईं।
टैरेस पर ह्यूबर्ट और डॉक्टर अँधेरे में एक-दूसरे का चेहरा नहीं देख पा रहे थे, फिर भी वे एक-दूसरे की ओर देख रहे थे।
कान्वेंट स्कूल से कुछ दूर मैदान में बहते पहाड़ी नाले का स्वर आ रहा था।
जब बहुत देर बाद कुमाऊँ-रेजीमेंट सेंटर का बिगुल सुनाई दिया, तो ह्यूबर्ट हड़बड़ा कर खड़ा हो गया।
'अच्छा चलता हूँ, डॉक्टर, गुडनाइट!' 

'गुडनाइट ह्यूबर्ट।
मुझे माफ़ करना, मैं सिगार ख़त्म करके उठूँगा।
' 

सुबह बदली छायी थी।
लतिका के खिड़की खोलते ही धुँध का ग़ुब्बारा-सा भीतर घुस आया, जैसे रात-भर दीवार के सहारे सरदी में ठिठुरता हुआ वह भीतर आने की प्रतीक्षा कर रहा हो।
स्कूल में ऊपर चैपल जाने वाली सड़क बादलों में छिप गई थी, केवल चैपल का 'क्रास' धुँध के पर्दे पर एक-दूसरे को काटती हुई पेंसिल की रेखाओं-सा दिखाई दे जाता था।
लतिका ने खिड़की से आँखें हटाई, तो देखा कि करीमुद्दीन चाय की ट्रे लिए खड़ा है।
करीमुद्दीन मिलिट्री में अर्दली रह चुका था, इसलिए ट्रे मेज़ पर रखकर 'अटेंशन' की मुद्रा में खड़ा हो गया।
लतिका झटके से उठ बैठी।
सुबह से आलस करके कितनी बार जागकर वह सो चुकी है।
अपनी खिसियाहट मिटाने के लिए लतिका ने कहा, 'बड़ी सरदी है आज, बिस्तर छोड़ने को जी नहीं चाहता।
' 

'अजी मेम साहब, अभी क्या सरदी आई है—बड़े दिनों में देखना, कैसे दाँत कटकटाते हैं'—और करीमुद्दीन अपने हाथों को बग़लों में डाले हुए इस तरह सिकुड़ गया जैसे उन दिनों की कल्पना मात्र से उसे जाड़ा लगना शुरू हो गया हो।
गंजे सिर पर दोनों तरफ़ के उसके बाल ख़िज़ाब लगाने से कत्थई रंग के भूरे हो गए थे।
बात चाहे किसी विषय पर हो रही हो, वह हमेशा खींचतान कर उसे ऐसे क्षेत्र में घसीट लाता था, जहाँ वह बेझिझक अपने विचारों को प्रकट कर सके।
'एक बार तो यहाँ लगातार इतनी बर्फ़ गिरी कि भुवाली से लेकर डाक-बँगले तक सारी सड़कें जाम हो गई।
इतनी बर्फ़ थी मेम साहब, कि पेड़ों की टहनियाँ तक सिकुड़कर तनों से लिपट गई थी—बिलकुल ऐसे', और करीमुद्दीन नीचे झुक कर मुर्गी-सा बन गया।
'कब की बात है?' लतिका ने पूछा।
'अब यह तो जोड़-हिसाब करके ही पता चलेगा, मेम साहब।
लेकिन इतना याद है कि उस वक़्त अँग्रेज़ बहादुर यहीं थे।
केंटोनमेंट की इमारत पर क़ौमी झंडा नहीं लगा था।
बड़े जबर थे ये अँग्रेज़, दो घंटों में ही सारी सड़कें साफ़ करवा दी।
उन दिनों एक सीटी बजाते ही पचास घोड़े वाले जमा हो जाते थे।
अब तो सारे शैड ख़ाली पड़े हैं।
वे लोग अपनी ख़िदमत भी करवाना जानते थे, अब उजाड़ हो गया है', करीमुद्दीन उदास भाव से बाहर देखने लगा।
आज यह पहली बार नहीं है जब लतिका करीमुद्दीन से उन दिनों की बातें सुन रही है जब 'अँग्रेज़ बहादुर' ने इस स्थान को स्वर्ग बना रखा था।
'आप छुट्टियों में इस साल भी यहीं रहेंगी, मेमसाहब?' 

'दिखता तो कुछ ऐसा ही है करीमुद्दीन—तुम्हें फिर तंग होना पड़ेगा।
' 

'क्या कहती हैं मेमसाहब! आपके रहने से हमारा भी मन लग जाता है, वरना छुट्टियों में तो यहाँ कुत्ते लोटते हैं।
' 

'तुम ज़रा मिस्त्री से कह देना कि इस कमरे की छत की मरम्मत कर जाए।
पिछले साल बर्फ़ या पानी दरारों से टपकता रहता था।
' लतिका को याद आया कि पिछली सर्दियों में जब कभी बर्फ़ गिरती थी, तो उसे पानी से बचने के लिए रात भर कमरे के कोने में सिमटकर सोना पड़ता था।
करीमुद्दीन चाय की ट्रे उठाता हुआ बोला, बर्ट साहब तो कल ही चले जाएँगे—कल रात उनकी तबीअत फिर ख़राब हो गई।
आधी रात के वक़्त मुझे जगाने आए थे।
कहते थे, छाती में तकलीफ़ है।
उन्हें यह मौसम नहीं रास आता।
कह रहे थे, लड़कियों की बस में वह भी कल ही चले जाएँगे।
' 

करीमुद्दीन दरवाज़ा बंद करके चला गया।
लतिका की इच्छा हुई कि वह ह्यूबर्ट के कमरे मे जाकर उनकी तबीअत की पूछताछ कर आए।
किंतु फिर न जाने क्यों स्लीपर पैरों में टँगे रहे और वह खिड़की के बाहर बादलों को उमड़ता हुआ देखती रही।
ह्यूबर्ट का चेहरा जब उसे देखकर सहमा-सा दयनीय हो जाता है, तब लगता है कि वह अपनी मूक निरीह याचना में उसे कोस रहा है—न वह उसकी ग़लतफ़हमी को दूर करने का प्रयत्न कर पाती है, न उसे अपनी विवशता की सफ़ाई देने का साहस होता है।
उसे लगता है कि इस जाले से बाहर निकलने के लिए वह धागे के जिस सिरे को पकड़ती है, वह ख़ुद एक गाँठ बनकर रह जाता है।
बाहर बूँदाबाँदी होने लगी थी—कमरे की टिन की छत 'खट-खट' बोलने लगी।
लतिका पलंग से उठ खड़ी हुई।
बिस्तर को तह कर बिछाया।
फिर पैरों में स्लीपरों को घसीटते हुए वह बड़े आईने तक आई और उसके सामने स्टूल पर बैठ कर बालों को खोलने लगी।
किंतु कुछ देर तक कंघी बालों में ही उलझी रही और वह गुमसुम हो शीशे में अपना चेहरा तकती रही।
करीमुद्दीन को यह कहना याद ही नहीं रहा कि धीरे-धीरे आग जलाने की लकड़ियाँ जमा कर लें।
इन दिनों सस्ते दामों पर सूखी लकड़ियाँ मिल जाती हैं।
पिछले साल तो कमरा धुएँ से भर जाता था जिसके कारण कँपकँपाते जाड़े में भी उसे खिड़की खोलकर ही सोना पड़ता था।
आईने में लतिका ने अपना चेहरा देखा—वह मुस्कुरा रही थी।
पिछले साल अपने कमरे की सीलन और ठंड से बचने के लिए कभी-कभी वह मिस वुड के ख़ाली कमरे में चोरी-चुपके सोने चली जाया करती थी।
मिस वुड का कमरा बिना आग के भी गर्म रहा करता था, उनके गदोले सोफ़े पर लेटते ही आँख लग जाती थी।
कमरा छुट्टियों में ख़ाली पड़ा रहता है, किंतु मिस वुड से इतना नहीं होता कि दो महीनों के लिए उसके हवाले कर जाएँ।
हर साल कमरे में ताला ठोंक जाती हैं।
वह तो पिछले साल ग़ुसलख़ाने में भीतर की साँकल देना भूल गई थी, जिसे लतिका चोर-दरवाज़े के रूप में इस्तेमाल करती रही थी।
पहले साल अकेले में उसे बड़ा डर-सा लगा था।
छुट्टियो में सारे स्कूल और होस्टल के कमरे साँय-साँय करने लगते हैं।
डर के मारे उसे जब कभी नींद नहीं आती थी, तब वह करीमुद्दीन को रात में देर तक बातों में उलझाए रखती।
बातों में जब वह खोई-सी सो जाती, तब करीमुद्दीन लैंप बुझाकर चला जाता।
कभी-कभी बीमारी का बहाना करके वह डॉक्टर को बुलवा भेजती थी और बाद में बहुत ज़िद करके दूसरे कमरे में उनका बिस्तर लगवा देती।
लतिका ने कंधे से बालों का गुच्छा निकाला और उसे बाहर फेंकने के लिए वह खिड़की के पास आ खड़ी हुई।
बाहर छत की ढलान से बारिश के जल की मोटी-सी धार बराबर लॉन पर गिर रही थी।
मेघाच्छन्न आकाश मे सरकते हुए बादलों के पीछे पहाड़ियों के झुंड कभी उभर आते थे, कभी छिप जाते थे, मानो चलती ट्रेन से कोई उन्हें देख रहा हो।
लतिका ने खिड़की से सिर बाहर निकाल लिया—हवा के झोंके से उसकी आँखें झप गई।
उसे जितने काम याद आते हैं, उतना ही आलस घना होता जाता है! बस की सीटें रिज़र्व करवाने के लिए चपरासी को रुपए देने हैं।
जो सामान होस्टल की लड़कियाँ पीछे छोड़े जा रही है, उन्हें गोदाम में रखवाना होगा।
कभी-कभी तो छोटी क्लास की लड़कियों के साथ पैकिंग करवाने के काम में भी उसे हाथ बँटाना पड़ता था।
वह इन कामों से ऊबती नहीं।
धीरे-धीरे सब निबटते जाते है।
कोई ग़लती इधर-उधर रह जाती है, जो बाद में सुधर जाती है—हर काम में किचकिच रहती है, परेशानी और दिक़्क़त होती है—किंतु देर-सबेर इससे छुटकारा मिल ही जाता है।
किंतु जब लड़कियों की आख़िरी बस चली जाती है, तब मन उचाट-सा हो जाता है—ख़ाली कॉरीडोर में घूमती हुई वह कभी इस कमरे में जाती है और कभी उसमें।
वह नहीं जान पाती कि अपने से क्या करे—दिल कहीं भी नहीं टिक पाता, हमेशा भटका-भटका-सा रहता है।
इस सबके बावजूद सब कोई सहज भाव से पूछ बैठता है, 'मिस लतिका, छुट्टियों में आप घर नहीं जा रही?' तब वह क्या कहे? 

डिंग-डांग-डिंग।
स्पेशल सर्विस के लिए स्कूल चैपल के घंटे बजने लगे थे।
लतिका ने अपना सिर खिड़की के भीतर कर लिया।
उसने झटपट साड़ी उतारी और पेटीकोट में ही कंधे पर तौलिया डाल ग़ुसलख़ाने में घुस गई।
लेफ़्ट-राइट-लेफ़्ट।
लेफ़्ट।
केंटोनमेंट जाने वाली पक्की सड़क पर चार-चार की पंक्ति में कुमाऊँ-रेजीमेंट के सिपाहियों को एक टुकड़ी मार्च कर रही थी।
फ़ौजी बूटों की भारी और खुरदरी आवाज़ें स्कूल चैपल की दीवारों से टकराकर भीतर 'प्रेयर-हॉल' में गूँज रही थी।
'ब्लसेड आर द मीक'।
फ़ादर एल्मंड एक-एक शब्द चबाते हुए खँखारते स्वर में 'सर्मन ऑफ़ द माउंट' पढ़ रहे थे।
ईसा मसीह की मूर्ति के नीचे 'कैंडल-ब्रियम' के दोनों ओर मोमबत्तियाँ जल रही थी, जिनका प्रकाश आगे बैठी हुई लड़कियों पर पड़ रहा था।
पिछली लाइनों की बेंचे अँधेरे में डूबी हुई थी, जहाँ लड़कियाँ प्रार्थना की मुद्रा में बैठी हुई सिर झुकाए एक-दूसरे से घुसर-पुसर कर रही थी।
मिस वुड स्कूल सीज़न के सफलतापूर्वक समाप्त हो जाने पर विद्याथियों और स्टाफ़-सदस्यों को बधाई का भाषण दे चुकी थी—और अब फ़ादर के पीछे बैठी हुई अपने में ही कुछ बुड़बुड़ा रही थी मानो धीरे-धीरे फ़ादर को 'प्रौम्ट' कर रही हो।
'आमीन'।
फ़ादर एल्मंड ने बाइबल मेज़ पर रख दी और 'प्रेयर-बुक' उठा ली।
हॉल की ख़ामोशी क्षण-भर के लिए टूट गई।
लड़कियों ने खड़े होते हुए जान-बूझकर बेंचो को पीछे धकेला—बेंचें फ़र्श पर रगड़ खाकर सीटी बजाती हुई पीछे खिसक गई—हॉल के कोने से हँसी फूट पड़ी।
मिस वुड का चेहरा तन गया, माथे पर भृकुटियाँ चढ़ गई।
फिर अचानक निस्तब्धता छा गई—हॉल के उस घुटे हुए धुँधलके में फ़ादर का तीखा फटा हुआ स्वर सुनाई देने लगा—'जीसस सेड, आई एम द लाइट ऑफ़ द वर्ल्ड—ही दैट फ़ालोएथ मी शैल नॉट वाक इन डार्कनेस, बट शैल हैव द लाइट ऑफ़ द लाइट।
' 

डॉक्टर मुकर्जी ने ऊब और अकुलाहट से भरी जमुहाई ली, 'कब यह क़िस्सा ख़त्म होगा?' उसने इतने ऊँचे स्वर में लतिका से पूछा कि वह सकुचाकर दूसरी ओर देखने लगी।
स्पेशल सर्विस के समय डॉक्टर मुकर्जी के होंठों पर व्यंग्यात्मक मुस्कान खेलती रही और वह धीरे-धीरे अपनी मूँछों को खींचता रहा।
फ़ादर एल्मंड की वेश-भूषा देखकर लतिका के दिल में गुदगुदी-सी दौड़ गई।
जब वह छोटी थी, तो अक्सर यह बात सोचकर विस्मित हुआ करती थी कि क्या पादरी लोग सफ़ेद चोग़े के नीचे कुछ नहीं पहनते, अगर धोखे से वह ऊपर उठ जाए तो? 

लेफ़्ट।
लेफ़्ट।
लेफ़्ट।
मार्च करते फ़ौजी बूट चैपल से दूर होते जा रहे थे—केवल उनकी गूँज हवा में शेष रह गई थी।
'हिग नंबर 117—' फ़ादर ने प्रार्थना-पुस्तक खोलते हुए कहा।
हॉल में प्रत्येक लड़की ने डेस्क पर रखी हुई हिम-बुक खोल ली।
पन्नों के उलटने की खड़खड़ाहट फिसलती एक सिरे से दूसरे सिरे तक फैल गई।
आगे की बेंच से उठकर ह्यूबर्ट पियानो के सामने स्टूल पर बैठ गया।
संगीत-शिक्षक होने के कारण हर साल स्पेशल सर्विस के अवसर पर उसे 'कॉयर' के संग पियानो बजाना पड़ता था।
राबर्ट ने अपने रूमाल से नाक साफ़ की।
अपनी घबराहट छिपाने के लिए ह्यूबर्ट हमेशा ऐसा ही किया करता था।
कनखियों से हॉल की ओर देखते हुए उसने काँपते हाथों से हिम-बुक खोली।
लीड काइंडली लाइट।
पियानो के सुर दबे, झिझकते से मिलने लगे।
घने बालों से ढँकी ह्यूबर्ट की लंबी, पीली उँगलियाँ खुलने-सिमटने लगी।
'कॉयर' में गाने वाली लड़कियों के स्वर एक-दूसरे से गुँथकर कोमल-स्निग्ध लहरों में बिंध गए।
लतिका को लगा, उसका जूड़ा ढीला पड़ गया है, मानो गरदन के नीचे झूल रहा है।
मिस वुड की आँख बचा लतिका ने चुपचाप बालों में लगे क्लिपों को कस कर खींच दिया।
'बड़ा झक्की आदमी है।
सुबह मैंने ह्यूबर्ट को यहाँ आने से मना किया था, फिर भी चला आया।
' डॉक्टर ने कहा।
लतिका को करीमुद्दीन की बात याद हो गई।
रात-भर ह्यूबर्ट को खाँसी का दौरा पड़ा था कल जाने के लिए कह रहे थे।
लतिका ने सिर टेढा करके ह्यूबर्ट के चेहरे की एक झलक पाने की विफल चेष्टा की।
इतने पीछे से कुछ भी देख पाना असंभव था; पियानो पर झुका हुआ केवल ह्यूबर्ट का सिर दिखाई देता था।
लीड काइंडली लाइट।
संगीत के सुर मानो एक ऊँची पहाड़ी पर चढ़कर हाँफती हुई साँसों को आकाश की अगाध शून्यता मे बिखेरते हुए नीचे उतर रहे हैं।
बारिश की मुलायम धूप चैपल के लंबे चौकोर शीशों पर झलमला रही है, जिसकी एक महीन चमकीली रेखा ईसामसीह की प्रतिमा पर तिरछी होकर गिर रही है।
मोमबत्तियों का धुआँ धूप में नीली-सी लकीर खींचता हुआ हवा में तिरने लगा है।
पियानो के क्षणिक 'पोज़' में लतिका को पत्तों का मर्मर कहीं दूर अनजानी दिशा से आता हुआ सुनाई दे जाता है।
एक क्षण के लिए उसे यह भ्रम हुआ कि चैपल का फीका-सा अँधेरा उस छोटे-से 'प्रेयर-हॉल' के चारों कोनों से सिमटता हुआ उसके आसपास घिर आया है—मानो कोई उसकी आँखों पर पट्टी बाँधकर उसे यहाँ तक ले आया हो और अचानक उसकी दोनों आँखें खोल दी हों।
उसे लगा कि जैसे मोमबत्तियों के धूमिल आलोक में कुछ भी ठोस, वास्तविक न रहा हो—चैपल की छत, दीवारें, डेस्क पर रखा हुआ डॉक्टर का सुघड़-सुडौल हाथ—और पियानो के सुर अतीत की धुँध को भेदते हुए स्वयं उस धुँध का भाग बनते जा रहे हों।
एक पगली-सी स्मृति, एक उद्भ्रान्त भावना—चैपल के शीशों के परे पहाड़ी सूखी हवा, हवा में झुकी हुई वीपिंग विलोज़ की काँपती टहनियाँ, पैरों-तले चीड़ के पत्तों की धीमी-सी चिर-परिचित खड़।
खड़।
वहीं पर गिरीश एक हाथ में मिलिट्री का ख़ाकी हैट लिए खड़ा है—चौड़े उठे हुए सबल कंधे, अपना सिर वहाँ टिका दो, तो जैसे सिमटकर खो जाएगा।
चार्ल्स वोयर, यह नाम उसने रखा था।
वह झेंपकर हँसने लगता।
'तुम्हें आर्मी में किसने चुन लिया, मेजर बन गए हो, लेकिन लड़कियों से भी गए-बीते हो।
ज़रा-ज़रा-सी बात पर चेहरा लाल हो जाता है।
' यह सब वह कहती नहीं, सिर्फ़ सोचती-भर थी—सोचा था कहूँगी, वह 'कभी' कभी नहीं आया।
बुरुंस का लाल फूल 

लाए हो 

न 

झूठे 

ख़ाकी क़मीज़ की जिस जेब पर बैज चिपके थे, उसी में से मुसा हुआ बुरुंस का फूल निकल आया।
छि:, सारा मुरझा गया 

अभी खिला कहाँ है? 

(हाऊ क्लम्ज़ी) 

उसके बालों में गिरीश का हाथ उलझ रहा है—फूल कहीं टिक नहीं पाता, फिर उसे क्लिप के नीचे फँसाकर उसने कहा— 

देखा 

वह मुड़ी और इसमें पहले कि वह कुछ कह पाती, गिरीश ने अपना मिलिट्री का हैट धप् से उसके सिर पर रख दिया।
वह मंत्रमुग्ध-सी वैसे ही खड़ी रही।
उसके सिर पर गिरीश का हैट है—माथे पर छोटी-सी बिंदी है।
बिंदी पर उड़ते हुए बाल हैं।
गिरीश ने उस बिंदी को अपने होंठों से छुआ है।
उसने उसके नंगे सिर को अपने दोनों हाथों में समेट लिया है — 

लतिका 

गिरीश ने चिढ़ाते हुए कहा—मैन ईटर ऑफ़ कुमाऊँ—(उसका यह नाम गिरीश ने उसे चिढ़ाने के लिए रखा था),।
वह हँसने लगी।
'लतिका।
'सुनो।
' गिरीश का स्वर कैसा हो गया था? 

'न, मैं कुछ भी नहीं सुन रही।
' 

'लतिका।
मैं कुछ महीनों में वापस लौट आऊँगा।
' 

'ना।
मैं कुछ भी नहीं सुन रही।
' किंतु वह सुन रही है—वह नहीं जो गिरीश कह रहा है, बल्कि वह, जो नहीं कहा जा रहा है, जो उसके बाद कभी नहीं कहा गया।
लीड काइंडली लाइट।
लड़कियों का स्वर पियानो के स्वरों में डूबा हुआ गिर रहा है, उठ रहा है।
ह्यूबर्ट ने सिर मोड़कर लतिका को निमिष भर देखा—आँखें मूँदे ध्यानमग्ना प्रस्तर-मूर्ति-सी वह स्थिर निश्चल खड़ी थी।
क्या यह भाव उसके लिए? क्या लतिका ने ऐसे क्षणों में उसे अपना साथी बनाया है? ह्यूबर्ट ने एक गहरी साँस ली और उस साँस मे ढेर-सी थकान उमड़ आई।
'देखो।
मिस वुड कुर्सी पर बैठे-बैठे सो रही हैं।
' डॉक्टर होंठों में ही फुस-फुसाया।
यह डॉक्टर का पुराना मज़ाक़ था कि मिस वुड प्रार्थना करने के बहाने आँखें मूँदे हुए नींद की झपकियाँ लेती हैं।
फ़ादर एल्मंड ने कुर्सी पर फैले अपने गाउन को समेट लिया और प्रेयर-बुक बंद करके मिस वुड के कानों में कुछ कहा।
पियानो का स्वर क्रमशः मंद पड़ने लगा, ह्यूबर्ट की उँगलियाँ ढीली पड़ने लगी।
सर्विस के समाप्त होने से पूर्व मिस वुड ने ऑर्डर पढ़कर सुनाया।
बारिश होने की आशंका से आज के कार्यक्रम में कुछ आवश्यक परिवर्तन करने पड़े थे।
पिकनिक के लिए झूला देवी के मंदिर जाना संभव नहीं हो सकेगा।
इसलिए स्कूल से कुछ दूर 'मीडोज़' में ही सब लड़कियाँ नाश्ते के बाद जमा होंगी।
सब लड़कियों को दोपहर का 'लंच' होस्टल-किचन से ही ले जाना होगा, केवल शाम की चाय 'मीडोज़' में बनेगी।
पहाड़ों की बारिश का क्या भरोसा! कुछ देर पहले धुआँधार बादल गरज रहे थे, सारा शहर पानी में भीगा ठिठुर रहा था—अब धूप में नहाता नीला आकाश धुँध की ओट से बाहर निकलता हुआ फैल रहा था।
लतिका ने चैपल से बाहर आते हुए देखा—विपिग विलोज़ की भीगी शाख़ाओं से धूप में चमकती हुई बारिश की बूँदें टपक रही थीं।
लड़कियाँ चैपल से बाहर निकलकर छोटे-छोटे झुँड बनाकर कॉरीडोर में जमा हो गई हैं।
नाश्ते के लिए अभी पौना घंटा पड़ा था और उनमें से कोई लड़की होस्टल जाने के लिए इच्छुक नहीं थी।
छुट्टियाँ अभी शुरू नहीं हुई थी।
किंतु शायद इसीलिए वे इन चंद बचे-खुचे क्षणों में अनुशासन के घेरे के भीतर भी मुक्त होने का भरपूर आनंद उठा लेना चाहती थीं।
मिस वुड को लड़कियों का यह गुल-गपाड़ा अखरा, किंतु फ़ादर एल्मंड के सामने वह उन्हें डाँट-फटकार नहीं सकी।
अपनी झुँझलाहट दबाकर वह मुस्कुराते हुए बोली, 'कल सब चली जाएँगी, सारा स्कूल वीरान हो जाएगा!' 

फ़ादर एल्मंड का लंबा ओजपूर्ण चेहरा चैपल की घुटी हुई गरमाई से लाल हो उठा था।
कॉरीडोर के जंगले पर अपनी छड़ी लटकाकर वह बोले, 'छुट्टियों में पीछे होस्टल में कौन रहेगा?' 

पिछले दो-तीन सालों से मिस लतिका ही रह रही हैं।
' 

'और डॉक्टर मुकर्जी?' फ़ादर का ऊपरी होंठ तनिक खिंच आया।
'डॉक्टर तो सर्दी-गर्मी यहीं रहते हैं।
' मिस वुड ने विस्मय से फ़ादर की ओर देखा।
वह समझ नहीं सकी कि फ़ादर ने डॉक्टर का प्रसंग क्यों छेड़ दिया है।
'डॉक्टर मुकर्जी छुट्टियों में कहीं नहीं जाते?' 

'दो महीने की छुट्टियों में बर्मा जाना काफ़ी कठिन है, फ़ादर!' मिस वुड हँसने लगीं।
'मिस वुड, पता नहीं आप क्या सोचती हैं।
मुझे तो मिस लतिका का होस्टल में अकेले रहना कुछ समझ में नहीं आता।
' 

'लेकिन फ़ादर, मिस वुड ने कहा, 'यह तो कान्वेंट स्कूल का नियम है कि कोई भी टीचर छुट्टियों में अपने ख़र्चे पर होस्टल में रह सकती है।
' 

'मैं फ़िलहाल स्कूल के नियमों की बात नहीं कर रहा 'मिस लतिका डॉक्टर के संग यहाँ अकेली ही रह जाएँगी और सच पूछिए मिस वुड, डॉक्टर के बारे में मेरी राय कुछ बहुत अच्छी नहीं है।
'फ़ादर, आप कैसी बात कर रहे हैं।
मिस लतिका बच्ची थोड़े ही हैं।
' मिस वुड को ऐसी आशा नहीं थी कि फ़ादर एल्मंड अपने दिल में दक़ियानूसी भावना को स्थान देंगे।
फ़ादर एल्मंड कुछ हतप्रभ-से हो गए।
बात टालते हुए बोले, 'मिस वुड, मेरा मतलब यह नहीं था।
आप तो जानती हैं, मिस लतिका और उस मिलिट्री अफ़सर को लेकर एक अच्छा-ख़ासा स्कैंडल बन गया था, स्कूल की बदनामी होने में क्या देर लगती है!' 

'वह बेचारा तो अब नहीं रहा।
मैं उसे जानती थी फ़ादर! ईश्वर उसकी आत्मा को शांति दे!' 

मिस वुड ने धीरे-से अपनी दोनों बाँहों से क्रॉस किया।
फ़ादर एल्मंड को मिस वुड की मूर्खता पर इतना अधिक क्षोभ हुआ कि उनसे आगे और कुछ नहीं बोला गया।
डॉक्टर मुकर्जी से उनकी कभी नहीं पटती थी, इसलिए मिस वुड की आँखों में वह डॉक्टर को नीचा दिखाना चाहते थे।
किंतु मिस वुड लतिका का रोना ले बैठी।
आगे बात बढ़ाना व्यर्थ था।
उन्होंने छड़ी को जंगले से उठाया और ऊपर साफ़ खुले आकाश को देखते हुए बोले, 'प्रोग्राम आपने यूँ ही बदला; मिस वुड, अब क्या बारिश होगी!' 

ह्यूबर्ट जब चैपल से बाहर निकला तो उसकी आँखें चकाचौंध-सी हो गईं।
उसे लगा जैसे किसी ने अचानक ढेर-सी चमकीली उचलती हुई रौशनी मुट्ठी में भरकर उसकी आँखों में झोंक दी हो।
पियानो के संगीत के सुर रुई के छुई-मुई रेशों की भाँति अब तक उसके मस्तिष्क की थकी-माँदी नसों पर फड़फड़ा रहे थे।
वह काफ़ी थक गया था।
पियानो बजाने से फेफड़ों पर हमेशा भारी दबाव पड़ता, दिल की धड़कन तेज़ हो जाती थी।
उसे लगता था कि संगीत के एक नोट को दूसरे नोट में उतारने के प्रयत्न में वह एक अँधेरी खाई पार कर रहा है।
आज चैपल में मैंने जो महसूस किया, वह कितना रहस्यमय, कितना विचित्र था, ह्यूबर्ट ने सोचा।
मुझे लगा, पियानो का हर नोट चिरंतन ख़ामोशी की अँधेरी खोह में निकलकर बाहर फैली नीली धुँध को काटता, तराशता हुआ एक भूला-सा अर्थ खींच लाता है।
गिरता हुआ हर 'पोज़' एक छोटी-सी मौत है, मानो घने छायादार वृक्षों की काँपती छायाओं में कोई पगडंडी गुम हो गई हो, एक छोटी-सी मौत जो आने वाले सुरों को अपनी बची-खुची गूँजों की साँसें समर्पित कर जाती है।
जो मर जाती है, किंतु मिट नहीं पाती, मिटती नहीं इसलिए मरकर भी जीवित है, दूसरे सुरों में लय हो जाती है।
'डॉक्टर, क्या मृत्यु ऐसे ही आती है? अगर मैं डॉक्टर से पूछूँ तो वह हँसकर टाल देगा।
मुझे लगता है, वह पिछले कुछ दिनों से कोई बात छिपा रहा है—उसकी हँसी में जो सहानुभूति का भाव होता है, वह मुझे अच्छा नहीं लगना।
आज उसने मुझे स्पेशल सर्विस में आने से रोका था—कारण पूछने पर वह चुप रहा था।
कौन-सी ऐसी बात है, जिसे मुझसे कहने में डॉक्टर कतराता है।
शायद मैं शक्की मिज़ाज होता जा रहा हूँ, और बात कुछ भी नहीं है।
ह्यूबर्ट ने देखा, लड़कियों की क़तार स्कूल से होस्टल जाने वाली सड़क पर नीचे उतरती जा रही है।
उजली धूप में उनके रंग-बिरंगे रिबन, हल्की आसमानी रंग की फ़्रॉकें और सफ़ेद पेटियाँ चमक रही हैं।
सीनियर कैम्ब्रिज़ की कुछ लड़कियों ने चैपल की वाटिका से गुलाब के फूलों को तोड़कर अपने बालों में लगा लिया है।
केंटोनमेंट के तीन-चार सिपाही लड़कियों को देखते हुए अश्लील मज़ाक़ करते हुए हँस रहे हैं और कभी-कभी किसी लड़की की ओर ज़रा-सा झुककर सीटी बजाने लगते हैं।
'हलो मिस्टर ह्यूबर्ट।
' ह्यूबर्ट ने चौंककर पीछे देखा।
लतिका एक मोटा-सा रजिस्टर बग़ल में दबाए खड़ी थी।
'आप अभी यहीं हैं?' ह्यूबर्ट की दृष्टि लतिका पर टिकी रही।
वह क्रीम रंग की पूरी बाँहों की ऊनी जैकट पहने हुई थी।
कुमाऊँनी लड़कियों की तरह लतिका का गला गोल था, धूप की तपन से पका गेहुँआ रंग कहीं-कहीं हल्का-सा गुलाबी हो आया था, मानो बहुत धोने पर भी गुलाब के कुछ धब्बे इधर-उधर बिखरे रह गए हों।
'उन लड़कियों के नाम नोट करने थे, जो कल जा रही हैं।
सो पीछे रुकना पड़ा! आप भी तो कल जा रहे हैं मिस्टर ह्यूबर्ट?' 

'अभी तक तो यही इरादा।
यहाँ रुककर भी क्या करूँगा? आप स्कूल की ओर जा रही हैं?' 

'चलिए।
' 

पक्की सड़क पर लड़कियों की भीड़ जमा थी, इसलिए वे दोनों पोलो-ग्राउंड का चक्कर काटती हुई पगडंडी से नीचे उतरने लगे।
हवा तेज़ हो चली।
चीड़ के पत्ते हर झोंके के संग टूट-टूटकर पगडंडी पर ढेर लगाते जाते थे।
ह्यूबर्ट रास्ता बनाने के लिए अपनी छड़ी से उन्हें बुहारकर दोनों ओर बिखेर देता था।
लतिका पीछे खड़ी हुई देखती रहती थी।
अल्मोड़ा की ओर से आते हुए छोटे-छोटे बादल रेशमी रूमालों-से उमड़ते हुए सूरज के मुँह पर लिपटे-से जाते थे, फिर हवा में बह निकलते थे।
इस खेल मे धूप कभी मंद, फीकी-सी पड़ जाती थी, कभी अपना उजला आँचल खोलकर समूचे शहर को अपने में समेट लेती थी।
लतिका तनिक आगे निकल गई।
ह्यूबर्ट की साँस चढ़ गई थी और वह धीरे-धीरे हाँफता हुआ पीछे से आ रहा था।
जब वे पोलो-ग्राउंड के पैवेलियन को छोड़कर मिलिट्री के दार्इं ओर मुड़े, तो लतिका ह्यूबर्ट की प्रतीक्षा करने के लिए खड़ी हो गई।
उसे याद आया, छुट्टियों के दिनों में जब कभी कमरे मे अकेले बैठे-बैठे उसका मन ऊब जाता था, तो वह अक्सर टहलते हुए मिलिट्री तक चली जाती थी।
उससे सटी पहाड़ी पर चढ़कर वह बर्फ़ में ढँके देवदार वृक्षों को देखा करती थी, जिनकी झुकी हुई शाख़ों से रुई के गालों-सी बर्फ़ नीचे गिरा करती थी।
नीचे बाज़ार जाने वाली सड़क पर बच्चे स्लेज़ पर फिसला करते थे।
वह खड़ी-खड़ी बर्फ़ में छिपी हुई उस सड़क का अनुमान लगाया करती थी जो फ़ादर एल्मंड के घर से गुज़रती हुई मिलिट्री अस्पताल और डाकघर से होकर चर्च की सीढ़ियों तक जाकर गुम हो जाती थी।
जो मनोरंजन एक दुर्गम पहेली को सुलझाने में होता है, वही लतिका को बर्फ़ में खोए रास्तों को खोज निकालने में होता था।
'आप बहुत तेज़ चलती हैं, मिस लतिका'—थकान से ह्यूबर्ट का चेहरा कुम्हला गया था।
माथे पर पसीने की बूँदें छलक आई थी।
'कल रात आपकी तबीअत क्या कुछ ख़राब हो गई थी? 

'आपने कैसे जाना? क्या मैं अस्वस्थ दिख रहा हूँ?' ह्यूबर्ट के स्वर में हल्की-सी खीझ का आभास था।
सब लोग मेरी सेहत को लेकर क्यों बात शुरू करते हैं, उसने सोचा।
नहीं, मुझे तो पता भी नहीं चलता, वह तो सुबह करीमुद्दीन ने बातों-ही-बातों में ज़िक्र छेड़ दिया था।
' लतिका कुछ अप्रतिभ-सी हो आई।
'कोई ख़ास बात नहीं, वह पुराना दर्द शुरू हो गया था—अब बिल्कुल ठीक है।
' अपने कथन की पुष्टि के लिए ह्यूबर्ट छाती सीधी करके तेज़ क़दम बढ़ाने लगा।
'डॉक्टर मुकर्जी को दिखलाया था?' 

'वह सुबह आए थे।
उनकी बात कुछ समझ में नहीं आती।
हमेशा दो बातें एक-दूसरे से उलटी कहते हैं।
कहते थे कि इस बार मुझे छ:-सात महीने की छुट्टी लेकर आराम करना चाहिए।
लेकिन अगर मैं ठीक हूँ तो भला इसकी क्या ज़रूरत है? 

ह्यूबर्ट के स्वर में व्यथा की छाया लतिका से छिपी न रह सकी।
बात को टालते हुए उसने कहा, 'आप तो नाहक़ चिंता करते हैं, मि।
ह्यूबर्ट! आज-कल मौसम बदल रहा है, अच्छे-भले आदमी तक बीमार हो जाते हैं।
' 

ह्यूबर्ट का चेहरा प्रसन्नता में दमकने लगा।
उसने लतिका को ध्यान से देखा।
वह अपने दिल का संशय मिटाने के लिए निश्चिन्त हो जाना चाहता था कि कहीं लतिका उसे केवल दिलासा देने के लिए ही तो झूठ नहीं बोल रही।
'यही तो मैं सोच रहा था, मिस लतिका! डॉक्टर की सलाह सुनकर तो मैं डर ही गया।
भला छः महीने की छुट्टी लेकर मैं अकेला क्या करूँगा? स्कूल में तो बच्चों के संग मन लगा रहता है।
सच पूछो तो दिल्ली में ये दो महीनों की छुट्टियाँ दूभर हो जाता है।
' 

'मिस्टर ह्यूबर्ट।
कल आप दिल्ली जा रहे हैं।
?' 

लतिका चलते-चलते हठात् ठिठक गई।
सामने पोलो-ग्राउंड फैला था, जिसके दूसरी ओर मिलिट्री की ट्रकें केंटोनमेट की ओर जा रही थी।
ह्यूबर्ट को लगा, जैसे लतिका की आँखें अधमुँदी-सी खुली रह गई है, मानो पलकों पर एक पुराना-भूला-सा सपना सरक आया है।
'मिस्टर ह्यूबर्ट।
आप दिल्ली जा रहे हैं।
इस बार लतिका ने प्रश्न नहीं दुहराया—उसके स्वर में केवल एक असीम दूरी का भाव घिर आया।
'बहुत अर्सा पहले मैं भी दिल्ली गई थी, मि।
ह्यूबर्ट! तब मैं बहुत छोटी थी—न जाने कितने बरस बीत गए।
हमारी मौसी का ब्याह वहीं हुआ था।
बहुत-सी चीज़ें देखी थीं, लेकिन अब तो सब कुछ धुँधला-सा पड़ गया है।
इतना याद है कि हम क़ुतुब पर चढ़े थे।
सबसे ऊँची मंज़िल से हमने नीचे झाँका था—न जाने कैसा लगा था।
नीचे चलते हुए आदमी चाभी भरे हुए खिलौनों-से लगते थे।
हमने ऊपर से उन पर मूँगफलियाँ फेंकी थी, लेकिन हम बहुत निराश हुए थे क्योंकि उनमें से किसी ने हमारी तरफ़ नहीं देखा।
शायद माँ ने मुझे डाँटा था, और मैं सिर्फ़ नीचे झाँकते हुए डर गई थी।
सुना है, अब तो दिल्ली इतना बदल गया है कि पहचाना नहीं जाता।
वे दोनों फिर चलने लगे।
हवा का वेग ढीला पड़ने लगा।
उड़ते हुए बादल अब सुस्ताने-से लगे थे, उनकी छायाएँ नंदादेवी और पंचचूली की पहाड़ियों पर गिर रही थी।
स्कूल के पास पहुँचते-पहुँचते चीड़ के पेड़ पीछे छूट गए, कहीं-कहीं ख़ुबानी के पेड़ों के आस-पास बुरुंस के लाल फूल धूप में चमक जाते थे।
स्कूल तक आने में उन्होंने पोलो-ग्राउंड का लंबा चक्कर लगा लिया था।
'मिस लतिका, आप कहीं छुट्टियों में जाती क्यों नहीं—सर्दियों में तो यहाँ सब कुछ वीरान हो जाता होगा?' 

'अब मुझे यहाँ अच्छा लगता है', लतिका ने कहा, 'पहले साल अकेलापन कुछ अखरा था—अब आदी हो गई हूँ।
क्रिसमस से एक रात पहले क्लब में डाँस होता है, लाटरी डाली जाती है और रात को देर तक नाच-गाना होता रहता है।
नए साल के दिन कुमाऊँ रेजीमेंट की ओर से परेड-ग्राउंड में कार्नीवाल किया जाता है, बर्फ़ पर स्केटिंग होती है, रंग-बिरंगे ग़ुब्बारों के नीचे फ़ौजी बैंड बजता है, फ़ौजी अफ़सर फैंसी ड्रेस में भाग लेते हैं हर साल ऐसा ही होता है, मिस्टर ह्यूबर्ट।
फिर कुछ दिन बाद विंटर स्पोर्ट्स के लिए अँग्रेज़ टूरिस्ट आते हैं।
हर साल मैं उनसे परिचित होती हूँ, वापस लौटते हुए वे हमेशा वादा करते हैं कि अगले साल भी आएँगे, पर मैं जानती हूँ कि वे नहीं आएँगे, वे भी जानते हैं कि वे नहीं आएँगे, फिर भी हमारी दोस्ती में कोई अंतर नहीं पड़ता।
फिर।
फिर कुछ दिनों बाद पहाड़ों पर बर्फ़ पिघलने लगती है, छुट्टियाँ ख़त्म होने लगती हैं, आप सब लोग अपने-अपने घरों से वापस लौट आते हैं और मिस्टर ह्यूबर्ट, पता भी नहीं चलता कि छुट्टियाँ कब शुरू हुई थीं, कब ख़त्म हो गईं।
' 

लतिका ने देखा कि ह्यूबर्ट उसकी ओर आतंकित भयाकुल दृष्टि से देख रहा है।
वह सिटपिटाकर चुप हो गई।
उसे लगा, मानो वह इतनी देर में पागल-सी अनर्गल प्रलाप कर रही हो।
'मुझे माफ़ करना मिस्टर ह्यूबर्ट ' 'कभी-कभी मैं बच्चों की तरह बातों में बहक जाती हूँ।
' 

'मिस लतिका।
' ह्यूबर्ट ने धीरे से कहा।
वह चलते-चलते रुक गया था।
लतिका ह्यूबर्ट के भारी स्वर से चौंक-सी गई।
'क्या बात है मिस्टर ह्यूबर्ट?' 

'वह पत्र।
उसके लिए मैं लज्जित हूँ।
उसे आप वापस लौटा दें, समझ लें कि मैंने उसे कभी नहीं लिखा था।
' 

लतिका कुछ समझ न सकी, दिग्भ्रांत-सी खड़ी हुई ह्यूबर्ट के पीले, उद्विग्न चेहरे को देखती रही।
ह्यूबर्ट ने धीरे से लतिका के कंधे पर हाथ रख दिया।
'कल डॉक्टर ने मुझे सब कुछ बता दिया।
अगर मुझे पहले से मालूम होता तो।
तो।
ह्यूबर्ट हकलाने लगा।
'मिस्टर ह्यूबर्ट।
किंतु लतिका से आगे कुछ भी नहीं कहा गया।
उसका चेहरा सफ़ेद हो गया था।
दोनों चुपचाप कुछ देर तक स्कूल के गेट के बाहर खड़े रहे।
मीडोज़।
पगडंडियों, पत्तों, छायाओं से घिरा छोटा-सा द्वीप, मानो कोई घोंसला दो हरी घाटियों के बीच आ दबा हो।
भीतर घुसते ही पिकनिक की काली आग से झुलसे हुए पत्थर, अधजली टहनियाँ, बैठने के लिए बिछाए गए पुराने अख़बारों के टुकड़े इधर-उधर बिखरे दिखाई दे जाते हैं।
अक्सर टूरिस्ट पिकनिक के लिए यहाँ आते हैं।
मीडोज़ को बीच में काटता हुआ टेढ़ा-मेढ़ा बरसाती नाला बहता है, जो दूर से धूप में चमकता हुआ सफ़ेद रिबन-सा दिखाई देता है।
यहीं पर काठ के तख़्तों का बना हुआ टूटा-सा पुल है, जिस पर लड़कियाँ हिचकोले खाती हुई चल रही हैं।
'डॉक्टर मुकर्जी, आप तो सारा जंगल जला देंगे'—मिस वुड ने अपनी ऊँची एड़ी के सैंडल में जलती हुई दियासलाई को दबा डाला, जो डॉक्टर ने सिगार सुलगाकर चीड़ के पत्तों के ढेर पर फेंक दी थी।
वे नाले से कुछ दूर हटकर चीड़ के दो पेड़ों की गुँथी हुई छाया के नीचे बैठे थे।
उनके सामने एक छोटा-सा रास्ता नीचे पहाड़ी गाँव की ओर जाता था, जहाँ पहाड़ की गोद में शकरपारों के खेत एक-दूसरे के नीचे बिछे हुए थे।
दोपहर के सन्नाटे में भेड़-बकरियों के गलों में बँधी हुई घंटियों का स्वर हवा मे बहता हुआ सुनाई दे जाता था।
घास पर लेटे-लेटे डॉक्टर सिगार पीते रहे।
'जंगल की आग कभी देखी है, मिस वुड।
एक अलमस्त नशे की तरह धीरे-धीरे फैलती जाती है।
' 

'आपने कभी देखी है डॉक्टर?' मिस वुड ने पूछा, 'मुझे तो बड़ा डर लगता है।
' 

'बहुत साल पहले शहरों को जलते हुए देखा था।
' डॉक्टर लेटे हुए आकाश की ओर ताक रहे थे।
'एक-एक मकान ताश के पत्तों की तरह गिरता जाता है।
दुर्भाग्यवश ऐसे अवसर देखने में बहुत कम आते हैं।
' 

'आपने कहाँ देखा, डॉक्टर?' 

'लड़ाई के दिनों में अपने शहर रंगून को जलते हुए देखा था।
' 

मिस वुड की आत्मा को ठेस लगी, किंतु फिर भी उनकी उत्सुकता शांत नहीं हुई।
'आपका घर—क्या वह भी जल गया था? 

डॉक्टर कुछ देर तक चुपचाप लेटा रहा।
'हम उसे ख़ाली छोड़कर चले आए थे—मालूम नहीं, बाद में क्या हुआ?' अपने व्यक्तिगत जीवन के संबंध में कुछ भी कहने में डॉक्टर को कठिनाई महसूस होती है।
'डॉक्टर, क्या आप कभी वापस बर्मा जाने की बात नहीं सोचते?' डॉक्टर ने अँगड़ाई ली और करवट बदलकर औंधे मुँह लेट गए।
उनकी आँखें मुँद गई और माथे पर बालों की लटें झूल आई।
'सोचने से क्या होता है मिस वुड' 'जब बर्मा में था, तब क्या कभी सोचा था कि यहाँ आकर उम्र काटनी होगी?' 

'लेकिन डॉक्टर, कुछ भी कह लो, अपने देश का-सा सुख कहीं और नहीं मिलता।
यहाँ तुम चाहे कितने वर्ष रह लो, अपने को हमेशा अजनबी ही पाओगे।
' 

डॉक्टर ने सिगार के धुएँ को धीरे-धीरे हवा में छोड़ दिया—'दरअसल अजनबी तो मैं वहाँ भी समझा जाऊँगा, मिस वुड।
इतने वर्षो बाद वहाँ मुझे कौन पहचानेगा? इस उम्र में नए सिरे में रिश्ते जोड़ना काफ़ी सिरदर्द का काम है— कम-से-कम मेरे बस की बात नहीं है।
' 

'लेकिन डॉक्टर, आप कब तक इस पहाड़ी क़स्बे में पड़े रहेंगे—इसी देश में रहना है तो किसी बड़े शहर मे प्रैक्टिस शुरू कीजिए?' 

'प्रैक्टिस बढ़ाने के लिए कहाँ-कहाँ भटकता फिरूँगा, मिस वुड।
जहाँ रहो, वहीं मरीज़ मिल जाते हैं।
यहाँ आया था कुछ दिनों के लिए—फिर मुद्दत हो गई और टिका रहा।
जब कभी जी ऊबेगा।
कहीं चला जाऊँगा।
जड़ें कहीं नहीं जमती, तो पीछे भी नहीं छूट जाता।
मुझे अपने बारे में कोई ग़लतफ़हमी नहीं है मिस वुड, मैं सुखी हूँ।
मिस वुड ने डॉक्टर की बात पर विशेष ध्यान नहीं दिया! दिल में वह हमेशा डॉक्टर को उच्छृंखल, लापरवाह और सनकी समझती रही है, किंतु डॉक्टर के चरित्र में उसका विश्वास है—न जाने क्यों, क्योंकि डॉक्टर ने जाने-अनजाने में उसका कोई प्रमाण दिया हो, यह उसे याद नहीं पड़ता।
मिस वुड ने एक ठंडी साँस भरी।
वह हमेशा यह सोचती थी कि यदि डॉक्टर इतना आलसी और लापरवाह न होता, तो अपनी योग्यता के बल पर काफ़ी चमक सकता था।
इसीलिए उन्हें डॉक्टर पर क्रोध भी आता था और दुःख भी होता था।
मिस वुड ने अपने बैग से ऊन का गोला और सलाइयाँ निकाली, फिर उसके नीचे से अख़बार में लिपटा हुआ चौड़ा कॉफ़ी का डिब्बा उठाया, जिसमें अंडों की सैंडविचें और हैम्बर्गर दबे हुए थे।
थर्मस से प्यालों में कॉफ़ी उँडेलते मिस वुड ने कहा, 'डॉक्टर, कॉफ़ी ठंडी हो रही है।
' 

डॉक्टर लेटे-लेटे बुड़बुड़ाया।
मिस वुड ने नीचे झुककर देखा, वह कुहनी पर सिर टिकाए चुपचाप सो रहा था।
ऊपर का होंठ ज़रा-सा फैलकर मुड़ गया था, मानो किसी से मज़ाक़ करने से पहले मुस्कुरा रहा हो।
उसकी उँगुलियों में दबा हुआ सिगार नीचे झुका हुआ लटक रहा था।
'मेरी, मेरी, व्हाट डू यू वान्ट—' दूसरे स्टैंडर्ड में पढ़ने वाली मेरी ने अपनी चंचल-चपल आँखें ऊपर उठाई—लड़कियों का दायरा उसे घेरे हुए, कभी पास आता था, कभी खिंचता चला जाता था।
'आई वान्ट-आई वान्ट ब्लू—' दोनों हाथों को हवा में घुमाते हुए, मेरी चिल्लाई।
दायरा पानी की तरह टूट गया।
सब लड़कियाँ एक-दूसरे पर गिरती-पड़ती किसी नीली वस्तु को छूने के लिए भाग-दौड़ करने लगीं।
लंच समाप्त हो चुका था।
लड़कियों के छोटे-छोटे दल मीडोज़ में बिखर गए थे।
ऊँची क्लास की कुछ लड़कियाँ चाय का पानी गर्म करने के लिए पेड़ों पर चढ़-कर सूखी टहनियाँ तोड़ रही थीं।
दोपहर की उस घड़ी में मीडोज़ अलसाया ऊँघना-सा जान पड़ता था।
हवा का कोई भूला-भटका झोंका—चीड़ के पत्ते खड़खड़ा उठते थे।
कभी कोई पक्षी अपनी सुस्ती मिटाने झाड़ियों से उड़कर नाले के किनारे बैठ जाता था, पानी में सिर डुबोता था, फिर ऊबकर हवा में दो-चार निरुद्देश्य चक्कर काटकर दुबारा झाड़ियों में दुबक जाता था।
किंतु जंगल की ख़ामोशी शायद कभी चुप नहीं रहती।
गहरी नींद में डूबी सपनों-सी कुछ आवाज़ें नीरवता के हल्के-झीने पर्दे पर सलवटें बिछा जाती हैं—मूक लहरों-सी हवा में तिरती हैं—मानो कोई दबे-पाँव झाँककर अदृश्य संकेत कर जाता है—'देखो मैं यहाँ हूँ—' 

लतिका ने जूली के 'बॉब हेयर' को सहलाते हुए कहा, 'तुम्हें कल रात बुलाया था।
' 

'मैडम, मैं गई थी—आप अपने कमरे में नहीं थीं।
' लतिका को याद आया कि कल रात वह डॉक्टर के कमरे के टैरेस पर देर तक बैठी रही थी—और भीतर ह्यूबर्ट पियानो पर शोपाँ का नौक्टर्न बजा रहा था।
'जूली, तुमसे कुछ पूछना था।
उसे लगा, वह जूली की आँखों से अपने को बचा रही है।
जूली ने अपना चेहरा ऊपर उठाया।
उसकी भूरी आँखों से कौतूहल झाँक रहा था।
'तुम ऑफ़िसर्स मेस में किसी को जानती हो?' 

जूली ने अनिश्चित भाव से सिर हिलाया।
लतिका कुछ देर तक जूली को अपलक घूरती रही।
'जूली, मुझे विश्वास है, तुम झूठ नहीं बोलोगी।
' कुछ क्षण पहले जूली के आँखों में जो कौतुहल था, वह भय में परिणत होने लगा।
लतिका ने अपनी जैकट की जेब से एक नीला लिफ़ाफ़ा निकालकर जूली की गोद में फेंक दिया।
'यह किसकी चिट्ठी है? 

जूली ने लिफ़ाफ़ा उठाने के लिए हाथ बढ़ाया, किंतु फिर एक क्षण के लिए उसका हाथ काँपकर ठिठक गया—लिफ़ाफ़े पर उसका नाम और होस्टल का पता लिखा हुआ था।
'थेंक यू मैडम, मेरे भाई का पत्र है, वह झाँसी में रहते है!' जूली ने घबराहट में लिफ़ाफ़े को अपनी स्कर्ट की तहों में छिपा लिया।
'जूली, ज़रा मुझे लिफ़ाफ़ा दिखलाओ।
' लतिका का स्वर तीखा, कर्कश-सा हो आया।
जूली ने अनमने भाव से लतिका को पत्र दे दिया।
'तुम्हारे भाई झाँसी में रहते है?' 

जूली इस बार कुछ नहीं बोली।
उसकी उद्भ्रांत उखड़ी-सी आँखें लतिका को देखती रही।
'यह क्या है?' 

जूली का चेहरा सफ़ेद, फक पड़ गया।
लिफ़ाफ़े पर कुमाऊँ रेजीमेंटल सेंटर की मुहर उसकी ओर घूर रही थी।
'कौन है यह—' लतिका ने पूछा।
उसने पहले भी होस्टल में उड़ती हुई अफ़वाह सुनी थी कि जूली को क्लब में किसी मिलिट्री अफ़सर के संग देखा गया था, किंतु ऐसी अफ़वाहें अक्सर उड़ती रहती थी, और उसने उस पर विश्वास नहीं किया था।
'जूली, तुम अभी बहुत छोटी हो—जूली के होंठ काँपे-उसकी आँखों में निरीह याचना का भाव घिर आया।
'अच्छा अभी जाओ—तुमसे छुट्टियों के बाद बातें करूँगी।
' 

जूली ने ललचाई दृष्टि से लिफ़ाफ़े की ओर देखा, कुछ बोलने को उद्यत हुई, फिर बिना कुछ कहे चुपचाप वापस लौट गई।
लतिका देर तक जूली को देखती रही, जब तक वह आँखों से ओझल नहीं हो गई।
क्या मैं किसी खूसट बुढ़िया से कम हूँ! अपने अभाव का बदला क्या मैं दूसरों से ले रही हूँ? 

शायद—कौन जाने—शायद जूली का यह प्रथम परिचय हो, उस अनुभूति से, जिसे कोई भी लड़की बड़े चाव से संजोकर, सँभालकर अपने में छिपाए रहती है एक अनिर्वचनीय सुख, जो पीड़ा लिए है, पीड़ा और सुख को डुबोती हुई उमड़ते ज्वार की ख़ुमारी-जो दोनों को अपने में समो लेती है—एक दर्द, जो आनंद से उपजा है और पीड़ा देता है— 

यहीं इसी देवदार के नीचे उसे भी यही लगा था, जब गिरीश ने पूछा था, 'तुम चुप क्यों हो?' वह आँखें मूँदे सोच रही थी—सोच कहाँ रही थी, जी रही थी, उस क्षण को जो भय और विस्मय के बीच भिंचा था—बहका-सा पागल क्षण! वह अभी पीछे मुड़ेगी तो गिरीश की 'नर्वस' मुस्कुराहट दिखाई दे जाएगी, उस दिन से आज दोपहर तक का अतीत एक दुःस्वप्न की मानिंद टूट जाएगा।
वहीं देवदार है, जिस पर उसने अपने बालों के क्लिप से गिरीश का नाम लिखा था।
पेड़ की छाल उतरती नहीं थी, क्लिप टूट-टूट जाता था, तब गिरीश ने अपने नाम के नीचे उसका नाम लिखा था।
जब कभी कोई अक्षर बिगड़कर टेढ़ा-मेढ़ा हो जाता था, तब वह हँसती थी, और गिरीश का काँपता हाथ और भी काँप जाता था— 

लतिका को लगा कि जो वह याद करती है, वही भूलना भी चाहती है, लेकिन जब सचमुच भूलने लगती है, तब उसे भय लगता है कि जैसे कोई उसकी किसी चीज़ को उसके हाथों से छीने लिए जा रहा है, ऐसा कुछ जो सदा के लिए खो जाएगा।
बचपन में जब कभी वह अपने किसी खिलौने को खो देती थी, तो वह गुमसुम-सी होकर सोचा करती थी, कहाँ रख दिया मैंने।
जब बहुत दौड़-धूप करने पर खिलौना मिल जाता, तो वह बहाना करती कि अभी उसे खोज ही रही है कि वह अभी मिला नहीं है।
जिस स्थान पर खिलौना रखा होता, जान-बूझकर उसे छोड़कर घर के दूसरे कोनों में उसे खोजने का उपक्रम करती।
तब खोई हुई चीज़ याद रहती, इसलिए भूलने का भय नहीं रहता था— 

आज वह उस बचपन के खेल का बहाना क्यों नहीं कर पाती? 'बहाना'—शायद करती है, उसे याद करने का बहाना, जो भूलता जा रहा है दिन, महीने बीत जाते हैं, और वह उलझी रहती है, अनजाने में गिरीश का चेहरा धुँधला पड़ता जाता है, याद वह करती है, किंतु जैसे किसी पुरानी तस्वीर के धूल-भरे शीशे को साफ़ कर रही हो।
अब वैसा दर्द नहीं होता, सिर्फ़ उसको याद करती है, जो पहले कभी होता था—तब उसे अपने पर ग्लानि होती है।
वह फिर जान-बूझ-कर उस घाव को कुरेदती है, जो भरता जा रहा है, ख़ुद-ब-ख़ुद, उसकी कोशिशों के बावजूद भरता जा रहा है।
देवदार पर खुदे हुए अधमिटे नाम लतिका की ओर निस्तब्ध-निरीह भाव से निहार रहे थे।
मीडोज़ के घने सन्नाटे में नाले पार से खेलती हुई लड़कियों की आवाजें गूँज जाती थी।
व्हाट डू यू वान्ट।
व्हाट डू यू वान्ट—? 

तितलियाँ, झींगुर, जुगनू—मीडोज़ पर उतरती हुई साँझ की छायाओं में पता नहीं चलता, कौन आवाज़ किसकी है? दोपहर के समय जिन आवाज़ों को अलग-अलग करके पहचाना जा सकता था, अब वे एकस्वरता की अविरल धारा में घुल गई थी।
घास से अपने पैरों को पोंछता हुआ कोई रेंग रहा है।
झाड़ियों के झुरमुट से परों को फडफड़ाता हुआ झपटकर कोई ऊपर में उड़ जाता है—किंतु ऊपर देखो तो कहीं कुछ भी नहीं है।
मीडोज़ के झरने का गड़गड़ाता स्वर—जैसे अँधेरी सुरंग में झपाटे से ट्रेन गुज़र गई हो, और देर तक उममें सीटियों और पहियों की चीत्कार गूँजती रही हो।
पिकनिक कुछ देर तक और चलती, किंतु बादलों की तहें एक-दूसरे पर चढ़ती जा रही थी।
पिकनिक का सामान बटोरा जाने लगा।
मीडोज़ के चारों ओर बिखरी हुई लड़कियाँ मिस वुड के इर्द-गिर्द जमा होने लगी।
अपने संग वे अजीब-ओ-ग़रीब चीज़ें लाई थी।
कोई किसी पक्षी के टूटे पंख को बालों में लगाए हुए थी, किसी ने पेड़ की टहनी को चाकू से छीलकर छोटी-सी बेंत बना ली थी।
ऊँची क्लास की कुछ लड़कियों ने अपने-अपने रूमालों में नाले से पकड़ी हुई छोटी-छोटी बालिश्त-भर की मछलियों को दबा रखा था जिन्हें मिस वुड से छिपाकर वे एक-दूसरे को दिखा रही थीं।
मिस वुड लड़कियों की टोली के संग आगे निकल गईं।
मीडोज़ से पक्की सड़क तक तीन-चार फ़र्लांग की चढ़ाई थी।
लतिका हाँफने लगी।
डॉक्टर मुकर्जी सबसे पीछे आ रहे थे।
लतिका के पास पहुँचकर वह ठिठक गए।
डॉक्टर ने दोनों घुटनों को ज़मीन पर टेकते हुए सिर झुकाकर एलिजाबेथ-युगीन अँग्रेज़ी मे कहा—'मैडम, आप इतनी परेशान क्यों नज़र आ रही हैं—' 

और डॉक्टर की नाटकीय मुद्रा को देखकर लतिका के होंठों पर एक थकी-सी ढीली-ढीली मुस्कुराहट बिखर गई।
'प्यास के मारे गला सूख रहा है और यह चढ़ाई है कि ख़त्म होने में नहीं आती।
' 

डॉक्टर ने अपने कंधे पर लटकते हुए थर्मस को उतारकर लतिका के हाथों में देते हुए कहा—'थोड़ी-सी कॉफ़ी बची है, शायद कुछ मदद कर सके।
' 

'पिकनिक में तुम कहाँ रह गए डॉक्टर, कहीं दिखाई नहीं दिए?' 

'दोपहर-भर सोता रहा—मिस वुड के संग।
मेरा मतलब है, मिस वुड पास बैठी थीं।
' 

'मुझे लगता है, मिस वुड मुझसे मोहब्बत करती हैं।
कोई भी मज़ाक़ करते समय डॉक्टर अपनी मूँछों के कोनों को चबाने लगता है।
' 

'क्या कहती थी?' लतिका ने थर्मस से कॉफ़ी को मुँह में उड़ेल लिया।
'शायद कुछ कहती, लेकिन बद-क़िस्मती से बीच में ही मुझे नींद आ गई।
मेरी ज़िंदगी के कुछ ख़ूबसूरत प्रेम-प्रसंग कम्बख़्त इस नींद के कारण अधूरे रह गए हैं।
' 

और इस दौरान में जब दोनों बातें कर रहे थे, उनके पीछे मीडोज़ और मोटर रोड के संग चढ़ती हुई चीड़ और बाँज के वृक्षों की क़तारें साँझ के घिरते अँधेरे में डूबने लगी, मानो प्रार्थना करते हुए उन्होंने चुपचाप अपने सिर नीचे झुका लिए हों।
इन्हीं पेड़ों के ऊपर बादलों में गिरजे का क्रॉस कहीं उलझा पड़ा था।
उसके नीचे पहाड़ों की ढलान पर बिछे हुए खेत भागती हुई गिलहरियों से लग रहे थे, मानो किसी की टोह मे स्तब्ध ठिठक गई हों।
'डॉक्टर, मिस्टर ह्यूबर्ट पिकनिक पर नहीं आए?' 

डॉक्टर मुकर्जी टार्च जलाकर लतिका के आगे-आगे चल रहे थे।
'मैंने उन्हें मना कर दिया था।
' 

'किसलिए?' 

अँधेरे में पैरों के नीचे दबे हुए पत्तों की चरमराहट के अतिरिक्त कुछ सुनाई नहीं देता था।
डॉक्टर मुकर्जी ने धीरे से खाँसा।
'पिछले कुछ दिनों से मुझे संदेह होता जा रहा है कि ह्यूबर्ट की छाती का दर्द मामूली दर्द नहीं है।
' डॉक्टर थोड़ा-सा हँसा, जैसे उसे अपनी यह गंभीरता अरुचिकर लग रही हो।
डॉक्टर ने प्रतीक्षा की, शायद लतिका कुछ कहेगी।
किंतु लतिका चुपचाप उसके पीछे चल रही थी।
'यह मेरा महज़ शक है, शायद मैं बिलकुल ग़लत होऊँ, किंतु यह बेहतर होगा कि वह अपने एक फेफड़े का एक्स-रे करा लें'—इससे कम-से-कम कोई भ्रम तो नहीं रहेगा।
' 

'आपने मिस्टर ह्यूबर्ट से इसके बारे में कुछ कहा है?' 

'अभी तक कुछ नहीं कहा।
ह्यू बर्ड ज़रा-सी बात पर चिंतित हो उठता है, इसलिए कभी साहस नहीं हो पाता।
' 

डॉक्टर को लगा, उसके पीछे आते हुए लतिका के पैरों का स्वर सहसा बंद हो गया है।
उन्होंने पीछे मुड़कर देखा, लतिका बीच सड़क पर अँधेरे में छाया-सी चुपचाप निश्चल खड़ी है।
'डॉक्टर।
' लतिका का स्वर भर्राया हुआ था।
'क्या बात है मिस लतिका।
आप रुक क्यों गई?' 

'डॉक्टर।
क्या मिस्टर ह्यूबर्ट।
' 

'डॉक्टर ने अपनी टार्च की मद्धिम रौशनी लतिका पर दी'—उसने देखा लतिका का चेहरा एकदम पीला पड़ गया है और वह रह-रहकर पत्ते-सी काँप जाती है।
'मिस लतिका, क्या बात है, आप तो बहुत डरी-सी जान पड़ती है?' 

'कुछ नहीं डॉक्टर।
मुझे।
मुझे कुछ याद आ गया था।
' 

वे दोनों फिर चलने लगे।
कुछ दूर जाने पर उनकी आँखें ऊपर उठ गई।
पक्षियों का एक बेड़ा धूमिल आकाश में त्रिकोण बनाता हुआ पहाड़ों के पीछे से उनकी ओर आ रहा था।
लतिका और डॉक्टर सिर उठाकर इन पक्षियों को देखते रहे।
लतिका को याद आया, हर साल सर्दी की छुट्टियों से पहले ये परिंदे मैदानों की ओर उड़ते हैं, कुछ दिनों के लिए बीच के इस पहाड़ी स्टेशन पर बसेरा करते हैं, प्रतीक्षा करते है बर्फ़ के दिनों की, जब वे नीचे अजनबी, अनजाने देशों में उड़ जाएँगे।
क्या वे सब भी प्रतीक्षा कर रहे हैं? वह, डॉक्टर मुकर्जी, मिस्टर राबर्ट—लेकिन कहाँ के लिए, हम कहाँ जाएँगे'— 

किंतु उसका कोई उत्तर नहीं मिला'—उस अँधेरे में मीडोज़ के झरने के भुतैले स्वर और चीड़ के पत्तों की सरसराहट के अतिरिक्त कुछ सुनाई नहीं देता था।
लतिका हडबड़ाकर चौक गई।
अपनी छड़ी पर झुका डॉक्टर धीरे-धीरे सीटी बजा रहा था।
'मिस लतिका, जल्दी कीजिए, बारिश शुरू होनेवाली है।
' 

होस्टल पहुँचते-पहुँचते बिजली चमकने लगी थी।
किंतु उस रात बारिश देर तक नहीं हुई।
बादल बरसने भी नहीं पाते थे कि हवा के थपेड़ों से धकेल दिए जाते थे।
दूसरे दिन तड़के ही बस पकड़नी थी, इसलिए डिनर के बाद लड़कियाँ सोने के लिए अपने-अपने कमरों में चली गई थी।
जब लतिका अपने कमरे में गई, उस समय कुमाऊँ रेजीमेंटल सेंटर का बिगुल बज रहा था।
उसके कमरे में करीमुद्दीन कोई पहाड़ी धुन गुनगुनाता हुआ लैंप में गैस पंप कर रहा था।
लतिका उन्हीं कपड़ों में, तकिए को दोहरा करके लेट गई।
करीमुद्दीन ने उड़ती हुई निगाह से लतिका को देखा, फिर अपने काम में गया।
'पिकनिक कैसी रही मेम साहब?' 

'तुम क्यों नहीं आए, सब लड़कियाँ तुम्हें पूछ रही थी?' लतिका को लगा, दिन-भर की थकान धीरे-धीरे उसके शरीर की पसलियों पर चिपटती जा रही है।
अनायास उसकी आँखें नींद के बोझ से झपकने लगी।
'मैं चला आता तो ह्यूबर्ट साहब की तीमारदारी कौन करता? दिन-भर उनके बिस्तरे से सटा हुआ बैठा रहा और अब वह ग़ायब हो गए हैं।
' 

करीमुद्दीन ने कंधे पर लटकते हुए मैले-कुचैले तौलिए को उतारा और लैंप के शीशों की गर्द पोंछने लगा।
लतिका की अधमुँदी आँखें खुल गईं।
'क्या ह्यूबर्ट साहब अपने कमरे में नहीं हैं?' 

'खुदा जाने, इस हालत में कहाँ भटक रहे हैं! पानी गर्म करने कुछ देर के लिए बाहर गया था, वापस आने पर देखता हूँ कि कमरा ख़ाली पड़ा है।
' 

करीमुद्दीन बड़बड़ाता हुआ बाहर चला गया।
लतिका ने लेटे-लेटे पलंग के नीचे चप्पलों को पैरों से उतार दिया।
ह्यूबर्ट इतनी रात कहाँ गए? किंतु लतिका की आँखें फिर झपक गई।
दिन भर की थकान ने सब परेशानियों, प्रश्नों पर कुँजी लगा दी थी, मानो दिन-भर आँखमिचौनी खेलते हुए उसने अपने कमरे में 'दय्या' को छू लिया था।
अब वह सुरक्षित थी, कमरे की चहारदीवारी के भीतर उसे कोई नहीं पकड़ सकता।
दिन के उजाले में वह गवाह थी, मुजरिम थी, हर चीज़ का उसमें तक़ाज़ा था, अब इस अकेलेपन में कोई गिला नहीं, उलाहना नहीं, सब खींचातानी ख़त्म हो गई है, जो अपना है, वह बिलकुल अपना-सा हो गया है, उसका दुःख नहीं, अपनाने की फुरसत नहीं।
लतिका ने दीवार की ओर मुँह घुमा लिया।
लैंप के फीके आलोक में हवा में काँपते पर्दों की छायाएँ हिल रही थीं।
बिजली कड़कने से खिड़कियों के शीशे चमक-चमक जाते थे, दरवाज़े चटखने लगते थे, जैसे कोई बाहर से धीमे-धीमे खट-खटा रहा हो।
कॉरीडोर से अपने-अपने कमरों में जाती हुई लड़कियों की हँसी, बातों के कुछ शब्द—फिर सब कुछ शांत हो गया, किंतु फिर भी देर तक कच्ची नींद में वह लैंप का धीमा-सा 'सी-सी' स्वर सुनती रही।
कब वह स्वर भी मौन का भाग बनकर मूक हो गया, उसे पता न चला।
कुछ देर बाद उसको लगा, सीढ़ियों से कुछ दबी आवाज़ें ऊपर आ रही है, बीच-बीच में कोई चिल्ला उठता है, और फिर सहसा आवाज़ धीमी पड़ जाती है।
'मिस लतिका, ज़रा अपना लैंप ले आइये।
' कॉरीडोर के ज़ीने से डॉक्टर मुकर्जी की आवाज़ आई थी।
कॉरीडोर में अँधेरा था।
वह तीन-चार सीढ़ियाँ नीचे उत्तरी, लैंप नीचे किया।
सीढ़ियों से सटे जंगले पर ह्यूबर्ट ने अपना सिर रख दिया था।
उसकी एक बाँह जंगले के नीचे लटक रही थी और दूसरी डॉक्टर के कंधे पर झूल रही थी, जिसे डॉक्टर ने अपने हाथों में जकड़ रखा था।
'मिस लतिका, लैंप ज़रा और नीचे झुका दीजिए।
ह्यू बर्टा।
ह्यूबर्ट।
' डॉक्टर ने ह्यूबर्ट को सहारा देकर ऊपर खींचा।
ह्यूबर्ट ने अपना चेहरा ऊपर किया।
ह्विस्की की तेज़ बू का झोंका लतिका के सारे शरीर को झिंझोड़ गया।
ह्यूबर्ट की आँखों में सुर्ख़ डोरे खिंच आए थे, क़मीज़ का कॉलर उलटा हो गया था और टाई की गाँठ ढीली होकर नीचे खिसक आई थी।
लतिका ने काँपते हाथों से लैंप सीढ़ियों पर रख दिया और आप दीवार के सहारे खड़ी हो गई।
उसका सिर चकराने लगा था।
'इन ए बैक लेन ऑफ़ द सिटी, देयर इज़ ए गर्ल, हू लब्ज़ मी।
' ह्यूबर्ट हिचकियों के बीच गुनगुना उठता था।
'ह्यूबर्ट, प्लीज़।
प्लीज़,' डॉक्टर ने ह्यूबर्ट के लड़खड़ाते शरीर को अपनी मज़बूत गिरफ़्त में ले लिया।
'मिस लतिका, आप लैंप लेकर आगे चलिए।
लतिका ने लैंप उठाया।
दीवार पर उन तीनों की छायाएँ डगमगाने लगी।
'इन ए बैक लेन ऑफ़ द सिटी देवर इज़ ए गर्ल हू लब्ज़ मी।
' ह्यूबर्ट डॉक्टर मुकर्जी के कंधे पर सिर टिकाए अँधेरी सीढ़ियों पर उल्टे-सीधे पैर रखता चढ़ रहा था।
'डॉक्टर! हम कहाँ हैं?' ह्यूबर्ट सहसा इतने ज़ोर से चिल्लाया कि उसकी लड़खड़ाती आवाज़ सुनसान अँधेरे में कॉरीडोर की छत से टकराकर देर तक हवा में गूँजती रही।
'ह्यूबर्ट।
' डॉक्टर को एकदम ह्यूबर्ट पर ग़ुस्सा आ गया, फिर अपने ग़ुस्से पर ही उसे खीझ-सी हो आई और वह ह्यूबर्ट की पीठ थपथपाने लगा।
'कुछ बात नहीं है ह्यूबर्ट डियर, तुम सिर्फ़ थक गए हो।
' राबर्ट ने अपनी आँखें डॉक्टर पर गड़ा दी, उनमें एक भयभीत बच्चे की-सी कातरता झलक रही थी, मानो डॉक्टर के चेहरे से वह किसी प्रश्न का उत्तर पा लेना चाहता हो।
ह्यूबर्ट के कमरे में पहुँचकर डॉक्टर ने उसे बिस्तरे पर लिटा दिया।
ह्यूबर्ट ने बिना किसी विरोध के चुपचाप जूते मोज़े उतरवा दिए।
जब डॉक्टर ह्यूबर्ट की टाई उतारने लगा, तो ह्यूबर्ट अपनी कुहनी के सहारे उठा, कुछ देर तक डॉक्टर को आँखें फाड़ते हुए घूरता रहा, फिर धीरे से उसका हाथ पकड़ लिया।
' 

'डॉक्टर, क्या मैं मर जाऊँगा?' 

'कैसी बात करते हो ह्यूबर्ट!' डॉक्टर ने हाथ छुड़ाकर धीरे से ह्यूबर्ट का सिर तकिए पर टिका दिया।
'गुड नाइट ह्यूबर्ट।
!' 

'गुड नाइट डॉक्टर,' ह्यूबर्ट ने करवट बदल ली।
'गुड नाइट मिस्टर ह्यूबर्ट' लतिका का स्वर सिहर गया।
किंतु ह्यूबर्ट ने कोई उत्तर नहीं दिया।
करवट बदलते ही उसे नींद आ गई थी।
कॉरीडोर में वापस आकर डॉक्टर मुकर्जी रेलिंग के सामने खड़े हो गए।
हवा के तेज़ झोंकों से आकाश में फैले बादलों की परतें जब कभी इकहरी हो जाती, तब उनके पीछे से चाँदनी बुझती हुई आग के धुएँ-सी आसपास की पहाड़ियों पर फैल जाती थी।
'आपको मिस्टर ह्यूबर्ट कहाँ मिले?' लतिका कॉरीडोर के दूसरे कोने में रेलिंग पर झुकी हुई थी।
'क्लब की बार में उन्हें देखा था, मैं न पहुँचता तो न जाने कब तक बैठे रहते,' डॉक्टर मुकर्जी ने सिगरेट जलाई।
उन्हें अभी एक-दो मरीज़ों के घर जाना था।
कुछ देर तक उन्हें टाल देने के इरादे से वह कॉरीडोर में खड़े रहे।
नीचे अपने क्वार्टर में बैठा हुआ करीमुद्दीन माउथ आर्गन पर कोई पुरानी फ़िल्मी धुन बजा रहा था।
'आज दिन-भर बादल छाए रहे, लेकिन खुलकर बारिश नहीं हुई।
' 

'क्रिसमस तक शायद मौसम ऐसा ही रहेगा।
कुछ देर तक दोनों चुपचाप खड़े रहे।
कान्वेंट स्कूल के बाहर फैले लॉन से झींगुरों का अनवरत स्वर चारों ओर फैली निस्तब्धता को और भी अधिक घना बना रहा था।
कभी-कभी ऊपर मोटर रोड पर किसी कुत्ते की रिरियाहट सुनाई पड़ जाती थी।
'डॉक्टर।
कल रात आपने मिस्टर ह्यूबर्ट से कुछ कहा था'—मेरे बारे में? 

'वही जो सब लोग जानते है और।
ह्यूबर्ट, जिसे जानना चाहिए था, लेकिन नहीं जानता था।
' 

डॉक्टर ने लतिका की ओर देखा, वह जड़वत् अविचलित रेलिंग पर झुकी हुई थी।
'वैसे हम सबकी अपनी-अपनी ज़िद होती है, कोई छोड़ देता है, कोई आख़िर तक उससे चिपका रहता है।
डॉक्टर मुकर्जी अँधेरे में मुस्कुराए।
उनकी मुस्कुराहट में सूखा-सा विरक्ति का भाव भरा था।
'कभी-कभी मैं सोचता हूँ मिस लतिका, किसी चीज़ को न जानना यदि ग़लत है, तो जानबूझकर न भूल पाना, हमेशा जोंक की तरह उससे चिपटे रहना—यह भी ग़लत है।
बर्मा से आते हुए जब मेरी पत्नी की मृत्यु हुई थी, मुझे अपनी ज़िंदगी बेकार-सी लगी थी।
आज इस बात को अर्सा गुज़र गया और जैसा आप देखती हैं, मैं जी रहा हूँ; उम्मीद है कि काफ़ी अर्सा और जीऊँगा।
ज़िंदगी काफ़ी दिलचस्प लगती है; और यदि उम्र की मज़बूरी न होती तो शायद मैं दूसरी शादी करने में भी न हिचकता।
इसके बावजूद कौन कह सकता है कि मैं अपनी पत्नी से प्रेम नहीं करता था'—आज भी करता हूँ।
' 

'लेकिन डॉक्टर।
' लतिका का गला रुँध आया था।
'क्या मिस लतिका।
' 

'डॉक्टर, सब कुछ होने के बावजूद वह क्या चीज़ है जो हमें चलाए चलती है, हम रुकते हैं तो भी अपने रेले में वह हमें घसीट ले जाती है।
' लतिका को लगा कि वह जो कहना चाह रही है कह नहीं पा रही, जैसे अँधेरे में कुछ खो गया है, जो मिल नहीं पा रहा, शायद कभी नहीं मिल पाएगा।
'यह तो आपको फ़ादर एल्मंड ही बता सकेंगे मिस लतिका,' डॉक्टर की खोखली हँसी में उनका पुराना सनकीपन उभर आया था।
'अच्छा, चलता हूँ, मिस लतिका, मुझे काफ़ी देर हो गई है,' डॉक्टर ने दियासलाई जलाकर घड़ी को देखा।
'गुड नाइट मिस लतिका!' 

'गुड नाइट डॉक्टर।
!' 

डॉक्टर के जाने पर लतिका कुछ देर तक अँधेरे में रेलिंग से सटी खड़ी रही।
हवा चलने से कॉरीडोर में जमा हुआ कुहरा सिहर उठता था।
शाम को सामान बाँधते हुए लड़कियों ने अपने-अपने कमरे के सामने जो पुरानी कापियों, अख़बार और रद्दी के ढेर लगा दिए थे वे सब, अब अँधेरे कॉरीडोर में हवा के झोंकों से इधर-उधर बिखरने लगे थे।
लतिका ने लैंप उठाया और अपने कमरे की ओर जाने लगी।
कॉरीडोर में चलते हुए उसने देखा, जूली के कमरे से प्रकाश की एक पतली रेखा दरवाज़े के बाहर खिंच आई है।
लतिका को कुछ याद आया।
वह कुछ क्षणों तक साँस रोके जूली के कमरे के बाहर खड़ी रही।
कुछ देर बाद उसने दरवाज़ा खटखटाया।
भीतर से कोई आवाज़ नहीं आई।
लतिका ने दबे हाथों से हलका-सा धक्का दिया दरवाज़ा खुल गया।
जूली लैंप बुझाना भूल गई थी।
लतिका धीरे-धीरे दबे पाँव जूली के पलंग के पास चली आई।
जूली का सोता हुआ चेहरा लैंप के फीके आलोक में पीला-सा दिख रहा था।
लतिका ने अपनी जेब से वही नीला लिफ़ाफ़ा निकाला और उसे धीरे से जूली के तकिए के नीचे दबाकर रख दिया।
मैं अमीर नहीं हूँ।
बहुत कुछ समझदार भी नहीं हूँ।
पर मैं परले दरजे का माँसाहारी हूँ।
मैं रोज़ जंगल को जाता हूँ और एक-आध हिरन को मार लाता हूँ।
यही मेरा रोज़मर्रा का काम है।
मेरे घर में रुपये-पैसे की कमी नहीं।
मुझे कोई फ़िकर भी नहीं।
इसी सबब से हर रोज़ मैं शिकार के पीछे पड़ा रहता हूँ।
मुझे शिकार का बड़ा भारी शौक़ है।
यहाँ तक कि मैं उसके सामने अपने माँ, बाप, पुत्र, कलत्र और प्यारे प्राणों को भी कोई चीज़ नहीं समझता हूँ।
आप लोग मेरे कहने को अगर झूठ समझते हों तो आप एक दिन के शिकार का मेरा वृत्तांत सुन लीजिए।
उस वृत्तांत को सुनकर मुझे भरोसा है कि आप यह अनुमान कर सकेंगे कि मुझे शिकार ज़ियादा प्यारा है कि अपना प्राण।
अच्छा, अब उस वृत्तांत को सुनिए— 

मेरे यहाँ आदमियों की कमी नहीं है।
अगर मैं चाहूँ तो शिकार को जाते वक़्त एक की जगह कई आदमी ले जा सकता हूँ।
लेकिन मेरी आदत कुछ ऐसी पड़ गई है कि चोर की तरह अकेले जाना ही मुझे अच्छा लगता है।
शिकार के हाथ लग जाने पर मुझे उतनी ही ख़ुशी होती है जितनी कि चोर को मनमाना माल मिल जाने से होती है।
एक दिन की बात सुनिए।
गर्मी का मौसम था।
पल-पल पर गर्मी बढ़ती जाती थी और आदमी पानी-पानी चिल्लाकर अपने गले को और भी ज़ियादा सुखाते जाते थे।
ऐसे वक़्त में मेरे गाँव के कुछ आदमी मेरे पास आए।
उन्होंने कहा कि गाँव के पास का तालाब क़रीब-क़रीब बिलकुल सूख गया है।
बीच में थोड़ा-सा पानी रह गया है।
वही पानी पीकर हमलोग किसी तरह से अपने प्राण बचाते हैं।
पर कई दिनों से, रात के वक़्त, एक बहुत बड़ा जंगली सूअर वहाँ पर आता है।
वह उस कुंड से पानी भी पीता है और उसमें लोटकर बचे हुए पानी को कीचड़ कर देता है।
इस वजह से वह पानी हम लोगों के पीने के लायक़ नहीं रह जाता।
आप इसका कुछ बंद-ओ-बस्त कीजिए।
यह सुनकर मुझे बड़ी ख़ुशी हुई, क्योंकि मैं एक शौक़ीन शिकारी हूँ और निशाना भी बहुत अच्छा लगाता हूँ।
मैंने उन लोगों से कहा कि आज चाँदनी रात है।
इसलिए आज ही मैं इस सूअर का शिकार खेलना चाहता हूँ।
तुम अभी जाकर तालाब के पास के पेड़ पर एक मचान बना दो।
वे तो यह चाहते ही थे।
उन्होंने फ़ौरन ही एक मचान मेरे लिए तैयार कर दिया।
रात हुई।
आठ बज गए।
मैंने खाने को खाया; अपनी मामूली शिकारी पोशाक पहनी; बंदूक़ हाथ में उठाई और एक भाला और एक पेशकब्ज भी हाथ में लिया।
इस तरह साज-सामान से दुरुस्त होकर मैं उस तालाब की तरफ रवाना हुआ।
तालाब के पास पेड़ पर मचान को देखकर मैं ख़ुशी से फूल उठा।
भाले को मैंने उस मचान के ठीक नीचे गाड़ दिया और चढ़कर उसके ऊपर आसन जमाकर मैं बैठ गया।
वहाँ पर मैं बिलकुल अकेला था।
मगर मैं बड़ा निडर हूँ।
मुझे ज़रा भी डर न लगा।
वायु मंद-मंद चल रही थी।
उसने नींद को झटपट मेरी आँखों के सामने लाकर खड़ा कर दिया।
मगर मैं उसके क़ाबू में आनेवाला आदमी नहीं।
इसलिए उस बेचारी को मुझसे दो गज़ दूर ही खड़ा रहना पड़ा।
इतने में कुछ दूर पर मुझे आहट मालूम हुई।
मैं समझ गया कि वराह महाराज की सवारी आ गर्इ।
मेरा यह अनुमान ठीक निकला।
तालाब के पास एक गुफ़ा थी।
वहीं पर वह सूअर आकर कंद-मूल खोद-खोदकर खाने लगा।
मैंने अपनी बंदूक़ सँभाली, और इस ताक में लगा, कि वह सूअर वहाँ से ज़रा और आगे बढ़े तो मैं उसे अपनी गोली का निशाना बनाऊँ।
इतने में एक और अजीब घटना हुई।
जिस पेड़ पर मैं था, उस पर एक बड़ा ही भयानक साँप चढ़ा।
साँप काला था।
वह धीरे-धीरे मेरे मचान की तरफ बढ़ा और मेरे ऊपर चढ़ आया।
मैं काँप उठा।
मैंने समझा कि मेरी मौत आ गई।
मगर मैं चिल्लाया नहीं।
और न उस साँप को अपने शरीर से अलग फेंक देने ही की मैंने कोशिश की।
मैंने सोचा कि अगर मैं चिल्लाऊँगा, या इस साँप को पकड़कर ज़मीन में पटकूँगा, तो आवाज़ सुनकर वह सूअर भाग जाएगा।
अब आप समझ गए होंगे कि जैसा मैंने ऊपर कहा है, मुझे अपने प्राण उतने प्यारे नहीं है, जितना कि मुझे शिकार प्यारा है।
मैं पत्थर का हो गया।
ज़रा भी अपने आसन को मैंने नहीं हिलाया।
वह साँप पीठ से मेरे कंधे पर आया।
और कंधे से पेट की तरफ़ नीचे उतरकर उसने अपना फ़न मेरे पैर के अंगूठे और उसके पास की उँगली के बीच में डाला।
अब मुझसे न रहा गया।
वहाँ पर मैंने उसके सिर को इस मज़बूती के साथ दबाया कि वह साँप एक ही मिनट में फटक-फटक कर वहीं मर गया।
मेरे शिकार का पहला कांड यहाँ पर ख़त्म हो गया।
शूकरराज अब तक उस गुफ़ा के पास खोद ही खाद में लगे थे, कि तालाब के पास पानी पीने के लिए एक भयानक भालू आ पहुँचा।
अगर मैं चाहता तो उसे वहीं पर मार गिराता।
मगर सूअर के भाग जाने के डर से मैंने ऐसा करना मुनासिब नहीं समझा।
जाम्बुवान्नन्दन पानी पीकर तालाब के पास खड़े-खड़े दम लेने लगे।
इतने में एक बहुत बड़ा शेर आता हुआ दिखाई दिया।
शेर बहुत प्यासा था।
इसलिए जल्दी-जल्दी क़दम बढ़ाता हुआ वह आ रहा था।
रीछराज की नज़र ज्योंही शेर पर पड़ी त्योंही आप पर क्वार के महीने की-सी जूड़ी चढ़ आई।
आपको उस वक़्त और कुछ न सूझा।
आप काँपते हुए उसी पेड़ पर चढ़े जिसपर कि मैं बैठा हुआ था।
मेरे मचान के नीचे ही एक डाल थी।
उसी पर वह आकर खड़ा हो गया और एक दूसरी डाल को अपने अगले पैरों से उसने ख़ूब मज़बूती से पकड़ लिया।
डर भी बुरा होता है।
उस वक़्त मारे डर के वह रीछ इतने ज़ोर से काँपता था कि वह उतना बड़ा पेड़ भी हिल रहा था।
मैं आप से कोई बात छिपाना नहीं चाहता।
मेरा बदन पसीने-पसीने हो गया।
मुझ पर ख़ौफ़ ग़ालिब हो आया।
मैंने कहा कि अगर मैं शोर करूँगा या कुछ भी हाथ-पैर हिलाऊँगा, तो यह रीछ फ़ौरन ही मुझ पर हमला करेगा।
इसलिए साहस करके मैं वहीं पर जमा हुआ बैठा रहा।
शेर तालाब के पास पहुँचा।
पहुँचकर उसने अच्छी तरह पानी पिया।
वह किनारे पर बैठ गया, और अपनी मूँछे सुधारने और धीरे-धीरे ग़ुर्राने लगा।
शेर मेरे मचान के बिलकुल ही सामने था।
यह हालत देखकर उस पर वार करने के लिए मैंने अपनी बंदूक़ सँभाली।
इस बीच में वह सूअर गुफ़ा की तरफ़ से चला और तालाब के पास आया।
अहा! वह सूअर था कि हाथी का बच्चा! ऊँचाई में वह कोई छह फुट था।
उसके दो दाँत हाथी के दाँतों के समान बाहर निकले हुए थे वे इतने बड़े और मज़बूत थे कि तीन-चार फुट घेरे के तने वाले पेड़ को भी वह एक ही आघात में गिरा सकता था।
उसे देखकर यह शंका होती थी कि कहीं प्रत्यक्ष दूसरे वराहजी तो नहीं अवतार ले आए।
आपने शायद सुना होगा कि बड़े-बड़े जंगली सूअर शेर से नहीं डरते।
सूअर के पैने-पैने प्रकाशमान दाँतों को देखकर शेर को सूअर पर हमला करने का साहस नहीं होता था।
सूअर को सामने आता देख मेरे शिकारी जोश ने ज़ोर पकड़ा।
उस भयानक अवस्था में भी मैंने कंधे पर बंदूक़ रखी और सूअर को लक्ष्य करके गोली छोड़ दी।
यकायक दन की आवाज़ हुई।
सूअर को गोली लगी।
मगर उसने समझा कि सामने बैठे हुए ग़ुर्राने वाले शेर ने मुझ पर यह चोट की है।
बस, एकदम वह शेर पर टूट पड़ा।
दोनों में बड़ा भयानक युद्ध हुआ।
आख़िरकार वनराज को शूकरराज की कराल डाढ़ों का चबैना हो जाना पड़ा।
इधर मेरी गोली के आघात से वराहजी भी स्वर्गलोक को सिधारे।
यहाँ पर मेरे शिकार का दूसरा भी कांड समाप्त हुआ।
आपसे मैं कह चुका हूँ कि एक भाला मैं घर से ले आया था और मचान के नीचे ही उसे मैंने सीधा खड़ा कर दिया था।
ज्योंही मेरी बंदूक़ से गोली छूटी और दन से आवाज़ हुई, त्योंही नीचे डाल पर बैठे हुए रीछ ने समझा कि वह उसी पर छोड़ी गई।
इससे मारे डर के उसके हाथ से वह डाल, जो उसने हाथों से पकड़ रखी थी, सहसा छूट गई।
रीछ डाल से नीचे गिरा।
मगर ज़मीन पर पहुँचने के पहले ही मेरा भाला उसकी छाती को पार कर गया।
ज़रा देर में उस रीछ का भी काम तमाम हो गया और उसके साथ मेरे शिकार का यह तीसरा कांड भी तमाम हुआ।
इस बहादुरी के लिए आप चाहे मुझे शाबाशी दें, चाहे मेरी सिफ़ारिश करके गवर्नमेण्ट से विक्टोरिया-क्रास का पदक दिलावें, मगर अब मैं कभी बंदूक़ हाथ से न उठाऊँगा।
मैंने शिकार करना एकदम छोड़ दिया है।
मैं नहीं चाहता कि मैं अपनी जान को फिर इतने बड़े जोखों में डालूँ।
